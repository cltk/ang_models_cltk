Hwæt! We Gardena in geardagum, 
þeodcyninga, þrym gefrunon, 
hu ða æþelingas ellen fremedon. 
Oft Scyld Scefing sceaþena þreatum, 
monegum mægþum, meodosetla ofteah, 
egsode eorlas. Syððan ærest wearð 
feasceaft funden, he þæs frofre gebad, 
weox under wolcnum, weorðmyndum þah, 
oðþæt him æghwylc þara ymbsittendra 
ofer hronrade hyran scolde, 
gomban gyldan. þæt wæs god cyning! 
ðæm eafera wæs æfter cenned, 
geong in geardum, þone god sende 
folce to frofre; fyrenðearfe ongeat 
þe hie ær drugon aldorlease 
lange hwile. Him þæs liffrea, 
wuldres wealdend, woroldare forgeaf; 
Beowulf wæs breme (blæd wide sprang), 
Scyldes eafera Scedelandum in. 
Swa sceal geong guma gode gewyrcean, 
fromum feohgiftum on fæder bearme, 
þæt hine on ylde eft gewunigen 
wilgesiþas, þonne wig cume, 
leode gelæsten; lofdædum sceal 
in mægþa gehwære man geþeon. 
Him ða Scyld gewat to gescæphwile 
felahror feran on frean wære. 
Hi hyne þa ætbæron to brimes faroðe, 
swæse gesiþas, swa he selfa bæd, 
þenden wordum weold wine Scyldinga; 
leof landfruma lange ahte. 
þær æt hyðe stod hringedstefna, 
isig ond utfus, æþelinges fær. 
Aledon þa leofne þeoden, 
beaga bryttan, on bearm scipes, 
mærne be mæste. þær wæs madma fela 
of feorwegum, frætwa, gelæded; 
ne hyrde ic cymlicor ceol gegyrwan 
hildewæpnum ond heaðowædum, 
billum ond byrnum; him on bearme læg 
madma mænigo, þa him mid scoldon 
on flodes æht feor gewitan. 
Nalæs hi hine læssan lacum teodan, 
þeodgestreonum, þon þa dydon 
þe hine æt frumsceafte forð onsendon 
ænne ofer yðe umborwesende. 
þa gyt hie him asetton segen geldenne 
heah ofer heafod, leton holm beran, 
geafon on garsecg; him wæs geomor sefa, 
murnende mod. Men ne cunnon 
secgan to soðe, selerædende, 
hæleð under heofenum, hwa þæm hlæste onfeng. 
ða wæs on burgum Beowulf Scyldinga, 
leof leodcyning, longe þrage 
folcum gefræge (fæder ellor hwearf, 
aldor of earde), oþþæt him eft onwoc 
heah Healfdene; heold þenden lifde, 
gamol ond guðreouw, glæde Scyldingas. 
ðæm feower bearn forð gerimed 
in worold wocun, weoroda ræswan, 
Heorogar ond Hroðgar ond Halga til; 
hyrde ic þæt wæs Onelan cwen, 
Heaðoscilfingas healsgebedda. 
þa wæs Hroðgare heresped gyfen, 
wiges weorðmynd, þæt him his winemagas 
georne hyrdon, oðð þæt seo geogoð geweox, 
magodriht micel. Him on mod bearn 
þæt healreced hatan wolde, 
medoærn micel, men gewyrcean 
þonne yldo bearn æfre gefrunon, 
ond þær on innan eall gedælan 
geongum ond ealdum, swylc him god sealde, 
buton folcscare ond feorum gumena. 
ða ic wide gefrægn weorc gebannan 
manigre mægþe geond þisne middangeard, 
folcstede frætwan. Him on fyrste gelomp, 
ædre mid yldum, þæt hit wearð ealgearo, 
healærna mæst; scop him Heort naman 
se þe his wordes geweald wide hæfde. 
He beot ne aleh, beagas dælde, 
sinc æt symle. Sele hlifade, 
heah ond horngeap, heaðowylma bad, 
laðan liges; ne wæs hit lenge þa gen 
þæt se ecghete aþumsweorum 
æfter wælniðe wæcnan scolde. 
ða se ellengæst earfoðlice 
þrage geþolode, se þe in þystrum bad, 
þæt he dogora gehwam dream gehyrde 
hludne in healle; þær wæs hearpan sweg, 
swutol sang scopes. Sægde se þe cuþe 
frumsceaft fira feorran reccan, 
cwæð þæt se ælmihtiga eorðan worhte, 
wlitebeorhtne wang, swa wæter bebugeð, 
gesette sigehreþig sunnan ond monan 
leoman to leohte landbuendum 
ond gefrætwade foldan sceatas 
leomum ond leafum, lif eac gesceop 
cynna gehwylcum þara ðe cwice hwyrfaþ. 
Swa ða drihtguman dreamum lifdon 
eadiglice, oððæt an ongan 
fyrene fremman feond on helle. 
Wæs se grimma gæst Grendel haten, 
mære mearcstapa, se þe moras heold, 
fen ond fæsten; fifelcynnes eard 
wonsæli wer weardode hwile, 
siþðan him scyppend forscrifen hæfde 
in Caines cynne. þone cwealm gewræc 
ece drihten, þæs þe he Abel slog; 
ne gefeah he þære fæhðe, ac he hine feor forwræc, 
metod for þy mane, mancynne fram. 
þanon untydras ealle onwocon, 
eotenas ond ylfe ond orcneas, 
swylce gigantas, þa wið gode wunnon 
lange þrage; he him ðæs lean forgeald. 
Gewat ða neosian, syþðan niht becom, 
hean huses, hu hit Hringdene 
æfter beorþege gebun hæfdon. 
Fand þa ðær inne æþelinga gedriht 
swefan æfter symble; sorge ne cuðon, 
wonsceaft wera. Wiht unhælo, 
grim ond grædig, gearo sona wæs, 
reoc ond reþe, ond on ræste genam 
þritig þegna, þanon eft gewat 
huðe hremig to ham faran, 
mid þære wælfylle wica neosan. 
ða wæs on uhtan mid ærdæge 
Grendles guðcræft gumum undyrne; 
þa wæs æfter wiste wop up ahafen, 
micel morgensweg. Mære þeoden, 
æþeling ærgod, unbliðe sæt, 
þolode ðryðswyð, þegnsorge dreah, 
syðþan hie þæs laðan last sceawedon, 
wergan gastes; wæs þæt gewin to strang, 
lað ond longsum. Næs hit lengra fyrst, 
ac ymb ane niht eft gefremede 
morðbeala mare ond no mearn fore, 
fæhðe ond fyrene; wæs to fæst on þam. 
þa wæs eaðfynde þe him elles hwær 
gerumlicor ræste sohte, 
bed æfter burum, ða him gebeacnod wice sweotolan tacne 
healðegnes hete; heold hyne syðþan 
fyr ond fæstor se þæm feonde ætwand. 
Swa rixode ond wið rihte wan, 
ana wið eallum, oðþæt idel stod 
husa selest. Wæs seo hwil micel; 
XII wintra tid torn geþolode 
wine Scyldinga, weana gehwelcne, 
sidra sorga. Forðam secgum wearð, 
ylda bearnum, undyrne cuð, 
gyddum geomore, þætte Grendel wan 
hwile wið Hroþgar, heteniðas wæg, 
fyrene ond fæhðe fela missera, 
singale sæce, sibbe ne wolde 
wið manna hwone mægenes Deniga, 
feorhbealo feorran, fea þingian, 
ne þær nænig witena wenan þorfte 
beorhtre bote to banan folmum, 
ac se æglæca ehtende wæs, 
deorc deaþscua, duguþe ond geogoþe, 
seomade ond syrede, sinnihte heold 
mistige moras; men ne cunnon 
hwyder helrunan hwyrftum scriþað. 
Swa fela fyrena feond mancynnes, 
atol angengea, oft gefremede, 
heardra hynða. Heorot eardode, 
sincfage sel sweartum nihtum; 
no he þone gifstol gretan moste, 
maþðum for metode, ne his myne wisse. 
þæt wæs wræc micel wine Scyldinga, 
modes brecða. Monig oft gesæt 
rice to rune; ræd eahtedon 
hwæt swiðferhðum selest wære 
wið færgryrum to gefremmanne. 
Hwilum hie geheton æt hærgtrafum 
wigweorþunga, wordum bædon 
þæt him gastbona geoce gefremede 
wið þeodþreaum. Swylc wæs þeaw hyra, 
hæþenra hyht; helle gemundon 
in modsefan, metod hie ne cuþon, 
dæda demend, ne wiston hie drihten god, 
ne hie huru heofena helm herian ne cuþon, 
wuldres waldend. Wa bið þæm ðe sceal 
þurh sliðne nið sawle bescufan 
in fyres fæþm, frofre ne wenan, 
wihte gewendan; wel bið þæm þe mot 
æfter deaðdæge drihten secean 
ond to fæder fæþmum freoðo wilnian. 
Swa ða mælceare maga Healfdenes 
singala seað, ne mihte snotor hæleð 
wean onwendan; wæs þæt gewin to swyð, 
laþ ond longsum, þe on ða leode becom, 
nydwracu niþgrim, nihtbealwa mæst. 
þæt fram ham gefrægn Higelaces þegn, 
god mid Geatum, Grendles dæda; 
se wæs moncynnes mægenes strengest 
on þæm dæge þysses lifes, 
æþele ond eacen. Het him yðlidan 
godne gegyrwan, cwæð, he guðcyning 
ofer swanrade secean wolde, 
mærne þeoden, þa him wæs manna þearf. 
ðone siðfæt him snotere ceorlas 
lythwon logon, þeah he him leof wære; 
hwetton higerofne, hæl sceawedon. 
Hæfde se goda Geata leoda 
cempan gecorone þara þe he cenoste 
findan mihte; XVna sum 
sundwudu sohte; secg wisade, 
lagucræftig mon, landgemyrcu. 
Fyrst forð gewat. Flota wæs on yðum, 
bat under beorge. Beornas gearwe 
on stefn stigon; streamas wundon, 
sund wið sande; secgas bæron 
on bearm nacan beorhte frætwe, 
guðsearo geatolic; guman ut scufon, 
weras on wilsið, wudu bundenne. 
Gewat þa ofer wægholm, winde gefysed, 
flota famiheals fugle gelicost, 
oðþæt ymb antid oþres dogores 
wundenstefna gewaden hæfde 
þæt ða liðende land gesawon, 
brimclifu blican, beorgas steape, 
side sænæssas; þa wæs sund liden, 
eoletes æt ende. þanon up hraðe 
Wedera leode on wang stigon, 
sæwudu sældon (syrcan hrysedon, 
guðgewædo), gode þancedon 
þæs þe him yþlade eaðe wurdon. 
þa of wealle geseah weard Scildinga, 
se þe holmclifu healdan scolde, 
beran ofer bolcan beorhte randas, 
fyrdsearu fuslicu; hine fyrwyt bræc 
modgehygdum, hwæt þa men wæron. 
Gewat him þa to waroðe wicge ridan 
þegn Hroðgares, þrymmum cwehte 
mægenwudu mundum, meþelwordum frægn: 
"Hwæt syndon ge searohæbbendra, 
byrnum werede, þe þus brontne ceol 
ofer lagustræte lædan cwomon, 
hider ofer holmas? ...le wæs 
endesæta, ægwearde heold, 
þe on land Dena laðra nænig 
mid scipherge sceðþan ne meahte. 
No her cuðlicor cuman ongunnon 
lindhæbbende; ne ge leafnesword 
guðfremmendra gearwe ne wisson, 
maga gemedu. Næfre ic maran geseah 
eorla ofer eorþan ðonne is eower sum, 
secg on searwum; nis þæt seldguma, 
wæpnum geweorðad, næfne him his wlite leoge, 
ænlic ansyn. Nu ic eower sceal 
frumcyn witan, ær ge fyr heonan, 
leassceaweras, on land Dena 
furþur feran. Nu ge feorbuend, 
mereliðende, minne gehyrað 
anfealdne geþoht: Ofost is selest 
to gecyðanne hwanan eowre cyme syndon." 
Him se yldesta ondswarode, 
werodes wisa, wordhord onleac: 
"We synt gumcynnes Geata leode 
ond Higelaces heorðgeneatas. 
Wæs min fæder folcum gecyþed, 
æþele ordfruma, Ecgþeow haten. 
Gebad wintra worn, ær he on weg hwurfe, 
gamol of geardum; hine gearwe geman 
witena welhwylc wide geond eorþan. 
We þurh holdne hige hlaford þinne, 
sunu Healfdenes, secean cwomon, 
leodgebyrgean; wes þu us larena god. 
Habbað we to þæm mæran micel ærende, 
Deniga frean, ne sceal þær dyrne sum 
wesan, þæs ic wene. þu wast (gif hit is 
swa we soþlice secgan hyrdon) 
þæt mid Scyldingum sceaðona ic nat hwylc, 
deogol dædhata, deorcum nihtum 
eaweð þurh egsan uncuðne nið, 
hynðu ond hrafyl. Ic þæs Hroðgar mæg 
þurh rumne sefan ræd gelæran, 
hu he frod ond god feond oferswyðeþ, 
gyf him edwendan æfre scolde 
bealuwa bisigu, bot eft cuman, 
ond þa cearwylmas colran wurðaþ; 
oððe a syþðan earfoðþrage, 
þreanyd þolað, þenden þær wunað 
on heahstede husa selest." 
Weard maþelode, ðær on wicge sæt, 
ombeht unforht: "æghwæþres sceal 
scearp scyldwiga gescad witan, 
worda ond worca, se þe wel þenceð. 
Ic þæt gehyre, þæt þis is hold weorod 
frean Scyldinga. Gewitaþ forð beran 
wæpen ond gewædu; ic eow wisige. 
Swylce ic maguþegnas mine hate 
wið feonda gehwone flotan eowerne, 
niwtyrwydne nacan on sande 
arum healdan, oþðæt eft byreð 
ofer lagustreamas leofne mannan 
wudu wundenhals to Wedermearce, 
godfremmendra swylcum gifeþe bið 
þæt þone hilderæs hal gedigeð." 
Gewiton him þa feran. Flota stille bad, 
seomode on sale sidfæþmed scip, 
on ancre fæst. Eoforlic scionon 
ofer hleorberan gehroden golde, 
fah ond fyrheard; ferhwearde heold 
guþmod grimmon. Guman onetton, 
sigon ætsomne, oþþæt hy sæl timbred, 
geatolic ond goldfah, ongyton mihton; 
þæt wæs foremærost foldbuendum 
receda under roderum, on þæm se rica bad; 
lixte se leoma ofer landa fela. 
Him þa hildedeor hof modigra 
torht getæhte, þæt hie him to mihton 
gegnum gangan; guðbeorna sum 
wicg gewende, word æfter cwæð: 
"Mæl is me to feran; fæder alwalda 
mid arstafum eowic gehealde 
siða gesunde. Ic to sæ wille 
wið wrað werod wearde healdan." 
Stræt wæs stanfah, stig wisode 
gumum ætgædere. Guðbyrne scan 
heard hondlocen, hringiren scir 
song in searwum, þa hie to sele furðum 
in hyra gryregeatwum gangan cwomon. 
Setton sæmeþe side scyldas, 
rondas regnhearde, wið þæs recedes weal, 
bugon þa to bence. Byrnan hringdon, 
guðsearo gumena; garas stodon, 
sæmanna searo, samod ætgædere, 
æscholt ufan græg; wæs se irenþreat 
wæpnum gewurþad. þa ðær wlonc hæleð 
oretmecgas æfter æþelum frægn: 
"Hwanon ferigeað ge fætte scyldas, 
græge syrcan ond grimhelmas, 
heresceafta heap? Ic eom Hroðgares 
ar ond ombiht. Ne seah ic elþeodige 
þus manige men modiglicran. 
Wen ic þæt ge for wlenco, nalles for wræcsiðum, 
ac for higeþrymmum Hroðgar sohton." 
Him þa ellenrof andswarode, 
wlanc Wedera leod, word æfter spræc, 
heard under helme: "We synt Higelaces 
beodgeneatas; Beowulf is min nama. 
Wille ic asecgan sunu Healfdenes, 
mærum þeodne, min ærende, 
aldre þinum, gif he us geunnan wile 
þæt we hine swa godne gretan moton." 
Wulfgar maþelode (þæt wæs Wendla leod; 
wæs his modsefa manegum gecyðed, 
wig ond wisdom): "Ic þæs wine Deniga, 
frean Scildinga, frinan wille, 
beaga bryttan, swa þu bena eart, 
þeoden mærne, ymb þinne sið, 
ond þe þa ondsware ædre gecyðan 
ðe me se goda agifan þenceð." 
Hwearf þa hrædlice þær Hroðgar sæt 
eald ond anhar mid his eorla gedriht; 
eode ellenrof, þæt he for eaxlum gestod 
Deniga frean; cuþe he duguðe þeaw. 
Wulfgar maðelode to his winedrihtne: 
"Her syndon geferede, feorran cumene 
ofer geofenes begang Geata leode; 
þone yldestan oretmecgas 
Beowulf nemnað. Hy benan synt 
þæt hie, þeoden min, wið þe moton 
wordum wrixlan. No ðu him wearne geteoh 
ðinra gegncwida, glædman Hroðgar. 
Hy on wiggetawum wyrðe þinceað 
eorla geæhtlan; huru se aldor deah, 
se þæm heaðorincum hider wisade." 
Hroðgar maþelode, helm Scyldinga: 
"Ic hine cuðe cnihtwesende. 
Wæs his ealdfæder Ecgþeo haten, 
ðæm to ham forgeaf Hreþel Geata 
angan dohtor; is his eafora nu 
heard her cumen, sohte holdne wine. 
ðonne sægdon þæt sæliþende, 
þa ðe gifsceattas Geata fyredon 
þyder to þance, þæt he XXXtiges 
manna mægencræft on his mundgripe 
heaþorof hæbbe. Hine halig god 
for arstafum us onsende, 
to Westdenum, þæs ic wen hæbbe, 
wið Grendles gryre. Ic þæm godan sceal 
for his modþræce madmas beodan. 
Beo ðu on ofeste, hat in gan 
seon sibbegedriht samod ætgædere; 
gesaga him eac wordum þæt hie sint wilcuman 
Deniga leodum." 
 word inne abead: 
"Eow het secgan sigedrihten min, 
aldor Eastdena, þæt he eower æþelu can, 
ond ge him syndon ofer sæwylmas 
heardhicgende hider wilcuman. 
Nu ge moton gangan in eowrum guðgeatawum 
under heregriman Hroðgar geseon; 
lætað hildebord her onbidan, 
wudu, wælsceaftas, worda geþinges." 
Aras þa se rica, ymb hine rinc manig, 
þryðlic þegna heap; sume þær bidon, 
heaðoreaf heoldon, swa him se hearda bebead. 
Snyredon ætsomne, þa secg wisode, 
under Heorotes hrof 
heard under helme, þæt he on heoðe gestod. 
Beowulf maðelode (on him byrne scan, 
searonet seowed smiþes orþancum): 
"Wæs þu, Hroðgar, hal! Ic eom Higelaces 
mæg ond magoðegn; hæbbe ic mærða fela 
ongunnen on geogoþe. Me wearð Grendles þing 
on minre eþeltyrf undyrne cuð; 
secgað sæliðend þæt þæs sele stande, 
reced selesta, rinca gehwylcum 
idel ond unnyt, siððan æfenleoht 
under heofenes hador beholen weorþeð. 
þa me þæt gelærdon leode mine 
þa selestan, snotere ceorlas, 
þeoden Hroðgar, þæt ic þe sohte, 
forþan hie mægenes cræft minne cuþon, 
selfe ofersawon, ða ic of searwum cwom, 
fah from feondum, þær ic fife geband, 
yðde eotena cyn ond on yðum slog 
niceras nihtes, nearoþearfe dreah, 
wræc Wedera nið (wean ahsodon), 
forgrand gramum, ond nu wið Grendel sceal, 
wið þam aglæcan, ana gehegan 
ðing wið þyrse. Ic þe nu ða, 
brego Beorhtdena, biddan wille, 
eodor Scyldinga, anre bene, 
þæt ðu me ne forwyrne, wigendra hleo, 
freowine folca, nu ic þus feorran com, 
þæt ic mote ana ond minra eorla gedryht, 
þes hearda heap, Heorot fælsian. 
Hæbbe ic eac geahsod þæt se æglæca 
for his wonhydum wæpna ne recceð. 
Ic þæt þonne forhicge (swa me Higelac sie, 
min mondrihten, modes bliðe), 
þæt ic sweord bere oþðe sidne scyld, 
geolorand to guþe, ac ic mid grape sceal 
fon wið feonde ond ymb feorh sacan, 
lað wið laþum; ðær gelyfan sceal 
dryhtnes dome se þe hine deað nimeð. 
Wen ic þæt he wille, gif he wealdan mot, 
in þæm guðsele Geotena leode 
etan unforhte, swa he oft dyde, 
mægen Hreðmanna. Na þu minne þearft 
hafalan hydan, ac he me habban wile 
dreore fahne, gif mec deað nimeð. 
Byreð blodig wæl, byrgean þenceð, 
eteð angenga unmurnlice, 
mearcað morhopu; no ðu ymb mines ne þearft 
lices feorme leng sorgian. 
Onsend Higelace, gif mec hild nime, 
beaduscruda betst, þæt mine breost wereð, 
hrægla selest; þæt is Hrædlan laf, 
Welandes geweorc. Gæð a wyrd swa hio scel." 
Hroðgar maþelode, helm Scyldinga: 
"For gewyrhtum þu, wine min Beowulf, 
ond for arstafum usic sohtest. 
Gesloh þin fæder fæhðe mæste; 
wearþ he Heaþolafe to handbonan 
mid Wilfingum; ða hine Wedera cyn 
for herebrogan habban ne mihte. 
þanon he gesohte Suðdena folc 
ofer yða gewealc, Arscyldinga. 
ða ic furþum weold folce Deniga 
ond on geogoðe heold ginne rice, 
hordburh hæleþa; ða wæs Heregar dead, 
min yldra mæg unlifigende, 
bearn Healfdenes; se wæs betera ðonne ic. 
Siððan þa fæhðe feo þingode; 
sende ic Wylfingum ofer wæteres hrycg 
ealde madmas; he me aþas swor. 
Sorh is me to secganne on sefan minum 
gumena ængum hwæt me Grendel hafað 
hynðo on Heorote mid his heteþancum, 
færniða gefremed. Is min fletwerod, 
wigheap gewanod; hie wyrd forsweop 
on Grendles gryre. God eaþe mæg 
þone dolsceaðan dæda getwæfan. 
Ful oft gebeotedon beore druncne 
ofer ealowæge oretmecgas 
þæt hie in beorsele bidan woldon 
Grendles guþe mid gryrum ecga. 
ðonne wæs þeos medoheal on morgentid, 
drihtsele dreorfah, þonne dæg lixte, 
eal bencþelu blode bestymed, 
heall heorudreore; ahte ic holdra þy læs, 
deorre duguðe, þe þa deað fornam. 
Site nu to symle ond onsæl meoto, 
sigehreð secgum, swa þin sefa hwette." 
þa wæs Geatmæcgum geador ætsomne 
on beorsele benc gerymed; 
þær swiðferhþe sittan eodon, 
þryðum dealle. þegn nytte beheold, 
se þe on handa bær hroden ealowæge, 
scencte scir wered. Scop hwilum sang 
hador on Heorote. þær wæs hæleða dream, 
duguð unlytel Dena ond Wedera. 
Unferð maþelode, Ecglafes bearn, 
þe æt fotum sæt frean Scyldinga, 
onband beadurune (wæs him Beowulfes sið, 
modges merefaran, micel æfþunca, 
forþon þe he ne uþe þæt ænig oðer man 
æfre mærða þon ma middangeardes 
gehedde under heofenum þonne he sylfa): 
"Eart þu se Beowulf, se þe wið Brecan wunne, 
on sidne sæ ymb sund flite, 
ðær git for wlence wada cunnedon 
ond for dolgilpe on deop wæter 
aldrum neþdon? Ne inc ænig mon, 
ne leof ne lað, belean mihte 
sorhfullne sið, þa git on sund reon. 
þær git eagorstream earmum þehton, 
mæton merestræta, mundum brugdon, 
glidon ofer garsecg; geofon yþum weol, 
wintrys wylmum. Git on wæteres æht 
seofon niht swuncon; he þe æt sunde oferflat, 
hæfde mare mægen. þa hine on morgentid 
on Heaþoræmas holm up ætbær; 
ðonon he gesohte swæsne ᛟ, 
leof his leodum, lond Brondinga, 
freoðoburh fægere, þær he folc ahte, 
burh ond beagas. Beot eal wið þe 
sunu Beanstanes soðe gelæste. 
ðonne wene ic to þe wyrsan geþingea, 
ðeah þu heaðoræsa gehwær dohte, 
grimre guðe, gif þu Grendles dearst 
nihtlongne fyrst nean bidan." 
Beowulf maþelode, bearn Ecgþeowes: 
"Hwæt! þu worn fela, wine min Unferð, 
beore druncen ymb Brecan spræce, 
sægdest from his siðe. Soð ic talige, 
þæt ic merestrengo maran ahte, 
earfeþo on yþum, ðonne ænig oþer man. 
Wit þæt gecwædon cnihtwesende 
ond gebeotedon (wæron begen þa git 
on geogoðfeore) þæt wit on garsecg ut 
aldrum neðdon, ond þæt geæfndon swa. 
Hæfdon swurd nacod, þa wit on sund reon, 
heard on handa; wit unc wið hronfixas 
werian þohton. No he wiht fram me 
flodyþum feor fleotan meahte, 
hraþor on holme; no ic fram him wolde. 
ða wit ætsomne on sæ wæron 
fif nihta fyrst, oþþæt unc flod todraf, 
wado weallende, wedera cealdost, 
nipende niht, ond norþanwind 
heaðogrim ondhwearf; hreo wæron yþa. 
Wæs merefixa mod onhrered; 
þær me wið laðum licsyrce min, 
heard, hondlocen, helpe gefremede, 
beadohrægl broden on breostum læg 
golde gegyrwed. Me to grunde teah 
fah feondscaða, fæste hæfde 
grim on grape; hwæþre me gyfeþe wearð 
þæt ic aglæcan orde geræhte, 
hildebille; heaþoræs fornam 
mihtig meredeor þurh mine hand. 
Swa mec gelome laðgeteonan 
þreatedon þearle. Ic him þenode 
deoran sweorde, swa hit gedefe wæs. 
Næs hie ðære fylle gefean hæfdon, 
manfordædlan, þæt hie me þegon, 
symbel ymbsæton sægrunde neah; 
ac on mergenne mecum wunde 
be yðlafe uppe lægon, 
sweordum aswefede, þæt syðþan na 
ymb brontne ford brimliðende 
lade ne letton. Leoht eastan com, 
beorht beacen godes; brimu swaþredon, 
þæt ic sænæssas geseon mihte, 
windige weallas. Wyrd oft nereð 
unfægne eorl, þonne his ellen deah. 
Hwæþere me gesælde þæt ic mid sweorde ofsloh 
niceras nigene. No ic on niht gefrægn 
under heofones hwealf heardran feohtan, 
ne on egstreamum earmran mannon; 
hwaþere ic fara feng feore gedigde, 
siþes werig. ða mec sæ oþbær, 
flod æfter faroðe on Finna land, 
wadu weallendu. No ic wiht fram þe 
swylcra searoniða secgan hyrde, 
billa brogan. Breca næfre git 
æt heaðolace, ne gehwæþer incer, 
swa deorlice dæd gefremede 
fagum sweordum (no ic þæs fela gylpe), 
þeah ðu þinum broðrum to banan wurde, 
heafodmægum; þæs þu in helle scealt 
werhðo dreogan, þeah þin wit duge. 
Secge ic þe to soðe, sunu Ecglafes, 
þæt næfre Grendel swa fela gryra gefremede, 
atol æglæca, ealdre þinum, 
hynðo on Heorote, gif þin hige wære, 
sefa swa searogrim, swa þu self talast. 
Ac he hafað onfunden þæt he þa fæhðe ne þearf, 
atole ecgþræce eower leode 
swiðe onsittan, Sigescyldinga; 
nymeð nydbade, nænegum arað 
leode Deniga, ac he lust wigeð, 
swefeð ond sendeþ, secce ne weneþ 
to Gardenum. Ac ic him Geata sceal 
eafoð ond ellen ungeara nu, 
guþe gebeodan. Gæþ eft se þe mot 
to medo modig, siþþan morgenleoht 
ofer ylda bearn oþres dogores, 
sunne sweglwered suþan scineð." 
þa wæs on salum sinces brytta, 
gamolfeax ond guðrof; geoce gelyfde 
brego Beorhtdena, gehyrde on Beowulfe 
folces hyrde fæstrædne geþoht. 
ðær wæs hæleþa hleahtor, hlyn swynsode, 
word wæron wynsume. Eode Wealhþeow forð, 
cwen Hroðgares, cynna gemyndig, 
grette goldhroden guman on healle, 
ond þa freolic wif ful gesealde 
ærest Eastdena eþelwearde, 
bæd hine bliðne æt þære beorþege, 
leodum leofne. He on lust geþeah 
symbel ond seleful, sigerof kyning. 
Ymbeode þa ides Helminga 
duguþe ond geogoþe dæl æghwylcne, 
sincfato sealde, oþþæt sæl alamp 
þæt hio Beowulfe, beaghroden cwen 
mode geþungen, medoful ætbær; 
grette Geata leod, gode þancode 
wisfæst wordum þæs ðe hire se willa gelamp 
þæt heo on ænigne eorl gelyfde 
fyrena frofre. He þæt ful geþeah, 
wælreow wiga, æt Wealhþeon, 
ond þa gyddode guþe gefysed; 
Beowulf maþelode, bearn Ecgþeowes: 
"Ic þæt hogode, þa ic on holm gestah, 
sæbat gesæt mid minra secga gedriht, 
þæt ic anunga eowra leoda 
willan geworhte oþðe on wæl crunge, 
feondgrapum fæst. Ic gefremman sceal 
eorlic ellen, oþðe endedæg 
on þisse meoduhealle minne gebidan." 
ðam wife þa word wel licodon, 
gilpcwide Geates; eode goldhroden 
freolicu folccwen to hire frean sittan. 
þa wæs eft swa ær inne on healle 
þryðword sprecen, ðeod on sælum, 
sigefolca sweg, oþþæt semninga 
sunu Healfdenes secean wolde 
æfenræste; wiste þæm ahlæcan 
to þæm heahsele hilde geþinged, 
siððan hie sunnan leoht geseon ne meahton, 
oþðe nipende niht ofer ealle, 
scaduhelma gesceapu scriðan cwoman, 
wan under wolcnum. Werod eall aras. 
Gegrette þa guma oþerne, 
Hroðgar Beowulf, ond him hæl abead, 
winærnes geweald, ond þæt word acwæð: 
"Næfre ic ænegum men ær alyfde, 
siþðan ic hond ond rond hebban mihte, 
ðryþærn Dena buton þe nu ða. 
Hafa nu ond geheald husa selest, 
gemyne mærþo, mægenellen cyð, 
waca wið wraþum. Ne bið þe wilna gad, 
gif þu þæt ellenweorc aldre gedigest." 
ða him Hroþgar gewat mid his hæleþa gedryht, 
eodur Scyldinga, ut of healle; 
wolde wigfruma Wealhþeo secan, 
cwen to gebeddan. Hæfde kyningwuldor 
Grendle togeanes, swa guman gefrungon, 
seleweard aseted; sundornytte beheold 
ymb aldor Dena, eotonweard abead. 
Huru Geata leod georne truwode 
modgan mægnes, metodes hyldo. 
ða he him of dyde isernbyrnan, 
helm of hafelan, sealde his hyrsted sweord, 
irena cyst, ombihtþegne, 
ond gehealdan het hildegeatwe. 
Gespræc þa se goda gylpworda sum, 
Beowulf Geata, ær he on bed stige: 
"No ic me an herewæsmun hnagran talige, 
guþgeweorca, þonne Grendel hine; 
forþan ic hine sweorde swebban nelle, 
aldre beneotan, þeah ic eal mæge. 
Nat he þara goda þæt he me ongean slea, 
rand geheawe, þeah ðe he rof sie 
niþgeweorca; ac wit on niht sculon 
secge ofersittan, gif he gesecean dear 
wig ofer wæpen, ond siþðan witig god 
on swa hwæþere hond, halig dryhten, 
mærðo deme, swa him gemet þince." 
Hylde hine þa heaþodeor, hleorbolster onfeng 
eorles andwlitan, ond hine ymb monig 
snellic særinc selereste gebeah. 
Nænig heora þohte þæt he þanon scolde 
eft eardlufan æfre gesecean, 
folc oþðe freoburh, þær he afeded wæs; 
ac hie hæfdon gefrunen þæt hie ær to fela micles 
in þæm winsele wældeað fornam, 
Denigea leode. Ac him dryhten forgeaf 
wigspeda gewiofu, Wedera leodum, 
frofor ond fultum, þæt hie feond heora 
ðurh anes cræft ealle ofercomon, 
selfes mihtum. Soð is gecyþed 
þæt mihtig god manna cynnes 
weold wideferhð. Com on wanre niht 
scriðan sceadugenga. Sceotend swæfon, 
þa þæt hornreced healdan scoldon, 
ealle buton anum. þæt wæs yldum cuþ 
þæt hie ne moste, þa metod nolde, 
se scynscaþa under sceadu bregdan; 
ac he wæccende wraþum on andan 
bad bolgenmod beadwa geþinges. 
ða com of more under misthleoþum 
Grendel gongan, godes yrre bær; 
mynte se manscaða manna cynnes 
sumne besyrwan in sele þam hean. 
Wod under wolcnum to þæs þe he winreced, 
goldsele gumena, gearwost wisse, 
fættum fahne. Ne wæs þæt forma sið 
þæt he Hroþgares ham gesohte; 
næfre he on aldordagum ær ne siþðan 
heardran hæle, healðegnas fand. 
Com þa to recede rinc siðian, 
dreamum bedæled. Duru sona onarn, 
fyrbendum fæst, syþðan he hire folmum æthran; 
onbræd þa bealohydig, ða he gebolgen wæs, 
recedes muþan. Raþe æfter þon 
on fagne flor feond treddode, 
eode yrremod; him of eagum stod 
ligge gelicost leoht unfæger. 
Geseah he in recede rinca manige, 
swefan sibbegedriht samod ætgædere, 
magorinca heap. þa his mod ahlog; 
mynte þæt he gedælde, ærþon dæg cwome, 
atol aglæca, anra gehwylces 
lif wið lice, þa him alumpen wæs 
wistfylle wen. Ne wæs þæt wyrd þa gen 
þæt he ma moste manna cynnes 
ðicgean ofer þa niht. þryðswyð beheold 
mæg Higelaces, hu se manscaða 
under færgripum gefaran wolde. 
Ne þæt se aglæca yldan þohte, 
ac he gefeng hraðe forman siðe 
slæpendne rinc, slat unwearnum, 
bat banlocan, blod edrum dranc, 
synsnædum swealh; sona hæfde 
unlyfigendes eal gefeormod, 
fet ond folma. Forð near ætstop, 
nam þa mid handa higeþihtigne 
rinc on ræste, ræhte ongean 
feond mid folme; he onfeng hraþe 
inwitþancum ond wið earm gesæt. 
Sona þæt onfunde fyrena hyrde 
þæt he ne mette middangeardes, 
eorþan sceata, on elran men 
mundgripe maran. He on mode wearð 
forht on ferhðe; no þy ær fram meahte. 
Hyge wæs him hinfus, wolde on heolster fleon, 
secan deofla gedræg; ne wæs his drohtoð þær 
swylce he on ealderdagum ær gemette. 
Gemunde þa se goda, mæg Higelaces, 
æfenspræce, uplang astod 
ond him fæste wiðfeng; fingras burston. 
Eoten wæs utweard; eorl furþur stop. 
Mynte se mæra, þær he meahte swa, 
widre gewindan ond on weg þanon 
fleon on fenhopu; wiste his fingra geweald 
on grames grapum. þæt wæs geocor sið 
þæt se hearmscaþa to Heorute ateah. 
Dryhtsele dynede; Denum eallum wearð, 
ceasterbuendum, cenra gehwylcum, 
eorlum ealuscerwen. Yrre wæron begen, 
reþe renweardas. Reced hlynsode. 
þa wæs wundor micel þæt se winsele 
wiðhæfde heaþodeorum, þæt he on hrusan ne feol, 
fæger foldbold; ac he þæs fæste wæs 
innan ond utan irenbendum 
searoþoncum besmiþod. þær fram sylle abeag 
medubenc monig, mine gefræge, 
golde geregnad, þær þa graman wunnon. 
þæs ne wendon ær witan Scyldinga 
þæt hit a mid gemete manna ænig, 
betlic ond banfag, tobrecan meahte, 
listum tolucan, nymþe liges fæþm 
swulge on swaþule. Sweg up astag 
niwe geneahhe; Norðdenum stod 
atelic egesa, anra gehwylcum 
þara þe of wealle wop gehyrdon, 
gryreleoð galan godes ondsacan, 
sigeleasne sang, sar wanigean 
helle hæfton. Heold hine fæste 
se þe manna wæs mægene strengest 
on þæm dæge þysses lifes. 
Nolde eorla hleo ænige þinga 
þone cwealmcuman cwicne forlætan, 
ne his lifdagas leoda ænigum 
nytte tealde. þær genehost brægd 
eorl Beowulfes ealde lafe, 
wolde freadrihtnes feorh ealgian, 
mæres þeodnes, ðær hie meahton swa. 
Hie þæt ne wiston, þa hie gewin drugon, 
heardhicgende hildemecgas, 
ond on healfa gehwone heawan þohton, 
sawle secan, þone synscaðan 
ænig ofer eorþan irenna cyst, 
guðbilla nan, gretan nolde, 
ac he sigewæpnum forsworen hæfde, 
ecga gehwylcre. Scolde his aldorgedal 
on ðæm dæge þysses lifes 
earmlic wurðan, ond se ellorgast 
on feonda geweald feor siðian. 
ða þæt onfunde se þe fela æror 
modes myrðe manna cynne, 
fyrene gefremede (he wæs fag wið god), 
þæt him se lichoma læstan nolde, 
ac hine se modega mæg Hygelaces 
hæfde be honda; wæs gehwæþer oðrum 
lifigende lað. Licsar gebad 
atol æglæca; him on eaxle wearð 
syndolh sweotol, seonowe onsprungon, 
burston banlocan. Beowulfe wearð 
guðhreð gyfeþe; scolde Grendel þonan 
feorhseoc fleon under fenhleoðu, 
secean wynleas wic; wiste þe geornor 
þæt his aldres wæs ende gegongen, 
dogera dægrim. Denum eallum wearð 
æfter þam wælræse willa gelumpen. 
Hæfde þa gefælsod se þe ær feorran com, 
snotor ond swyðferhð, sele Hroðgares, 
genered wið niðe; nihtweorce gefeh, 
ellenmærþum. Hæfde Eastdenum 
Geatmecga leod gilp gelæsted, 
swylce oncyþðe ealle gebette, 
inwidsorge, þe hie ær drugon 
ond for þreanydum þolian scoldon, 
torn unlytel. þæt wæs tacen sweotol, 
syþðan hildedeor hond alegde, 
earm ond eaxle (þær wæs eal geador 
Grendles grape) under geapne hrof. 
ða wæs on morgen mine gefræge 
ymb þa gifhealle guðrinc monig; 
ferdon folctogan feorran ond nean 
geond widwegas wundor sceawian, 
laþes lastas. No his lifgedal 
sarlic þuhte secga ænegum 
þara þe tirleases trode sceawode, 
hu he werigmod on weg þanon, 
niða ofercumen, on nicera mere 
fæge ond geflymed feorhlastas bær. 
ðær wæs on blode brim weallende, 
atol yða geswing eal gemenged 
haton heolfre, heorodreore weol. 
Deaðfæge deog, siððan dreama leas 
in fenfreoðo feorh alegde, 
hæþene sawle; þær him hel onfeng. 
þanon eft gewiton ealdgesiðas, 
swylce geong manig of gomenwaþe 
fram mere modge mearum ridan, 
beornas on blancum. ðær wæs Beowulfes 
mærðo mæned; monig oft gecwæð 
þætte suð ne norð be sæm tweonum 
ofer eormengrund oþer nænig 
under swegles begong selra nære 
rondhæbbendra, rices wyrðra. 
Ne hie huru winedrihten wiht ne logon, 
glædne Hroðgar, ac þæt wæs god cyning. 
Hwilum heaþorofe hleapan leton, 
on geflit faran fealwe mearas 
ðær him foldwegas fægere þuhton, 
cystum cuðe. Hwilum cyninges þegn, 
guma gilphlæden, gidda gemyndig, 
se ðe ealfela ealdgesegena 
worn gemunde, word oþer fand 
soðe gebunden; secg eft ongan 
sið Beowulfes snyttrum styrian 
ond on sped wrecan spel gerade, 
wordum wrixlan. Welhwylc gecwæð 
þæt he fram Sigemundes secgan hyrde 
ellendædum, uncuþes fela, 
Wælsinges gewin, wide siðas, 
þara þe gumena bearn gearwe ne wiston, 
fæhðe ond fyrena, buton Fitela mid hine, 
þonne he swulces hwæt secgan wolde, 
eam his nefan, swa hie a wæron 
æt niða gehwam nydgesteallan; 
hæfdon ealfela eotena cynnes 
sweordum gesæged. Sigemunde gesprong 
æfter deaðdæge dom unlytel, 
syþðan wiges heard wyrm acwealde, 
hordes hyrde. He under harne stan, 
æþelinges bearn, ana geneðde 
frecne dæde, ne wæs him Fitela mid. 
Hwæþre him gesælde ðæt þæt swurd þurhwod 
wrætlicne wyrm, þæt hit on wealle ætstod, 
dryhtlic iren; draca morðre swealt. 
Hæfde aglæca elne gegongen 
þæt he beahhordes brucan moste 
selfes dome; sæbat gehleod, 
bær on bearm scipes beorhte frætwa, 
Wælses eafera. Wyrm hat gemealt. 
Se wæs wreccena wide mærost 
ofer werþeode, wigendra hleo, 
ellendædum (he þæs ær onðah), 
siððan Heremodes hild sweðrode, 
eafoð ond ellen. He mid Eotenum wearð 
on feonda geweald forð forlacen, 
snude forsended. Hine sorhwylmas 
lemede to lange; he his leodum wearð, 
eallum æþellingum to aldorceare; 
swylce oft bemearn ærran mælum 
swiðferhþes sið snotor ceorl monig, 
se þe him bealwa to bote gelyfde, 
þæt þæt ðeodnes bearn geþeon scolde, 
fæderæþelum onfon, folc gehealdan, 
hord ond hleoburh, hæleþa rice, 
ᛟ Scyldinga. He þær eallum wearð, 
mæg Higelaces, manna cynne, 
freondum gefægra; hine fyren onwod. 
Hwilum flitende fealwe stræte 
mearum mæton. ða wæs morgenleoht 
scofen ond scynded. Eode scealc monig 
swiðhicgende to sele þam hean 
searowundor seon; swylce self cyning 
of brydbure, beahhorda weard, 
tryddode tirfæst getrume micle, 
cystum gecyþed, ond his cwen mid him 
medostigge mæt mægþa hose. 
Hroðgar maþelode (he to healle geong, 
stod on stapole, geseah steapne hrof, 
golde fahne, ond Grendles hond): 
"ðisse ansyne alwealdan þanc 
lungre gelimpe! Fela ic laþes gebad, 
grynna æt Grendle; a mæg god wyrcan 
wunder æfter wundre, wuldres hyrde. 
ðæt wæs ungeara þæt ic ænigra me 
weana ne wende to widan feore 
bote gebidan, þonne blode fah 
husa selest heorodreorig stod, 
wea widscofen witena gehwylcum 
ðara þe ne wendon þæt hie wideferhð 
leoda landgeweorc laþum beweredon 
scuccum ond scinnum. Nu scealc hafað 
þurh drihtnes miht dæd gefremede 
ðe we ealle ær ne meahton 
snyttrum besyrwan. Hwæt, þæt secgan mæg 
efne swa hwylc mægþa swa ðone magan cende 
æfter gumcynnum, gyf heo gyt lyfað, 
þæt hyre ealdmetod este wære 
bearngebyrdo. Nu ic, Beowulf, þec, 
secg betsta, me for sunu wylle 
freogan on ferhþe; heald forð tela 
niwe sibbe. Ne bið þe nænigra gad 
worolde wilna, þe ic geweald hæbbe. 
Ful oft ic for læssan lean teohhode, 
hordweorþunge hnahran rince, 
sæmran æt sæcce. þu þe self hafast 
dædum gefremed þæt þin dom lyfað 
awa to aldre. Alwalda þec 
gode forgylde, swa he nu gyt dyde!" 
Beowulf maþelode, bearn Ecþeowes: 
"We þæt ellenweorc estum miclum, 
feohtan fremedon, frecne geneðdon 
eafoð uncuþes. Uþe ic swiþor 
þæt ðu hine selfne geseon moste, 
feond on frætewum fylwerigne. 
Ic hine hrædlice heardan clammum 
on wælbedde wriþan þohte, 
þæt he for mundgripe minum scolde 
licgean lifbysig, butan his lic swice. 
Ic hine ne mihte, þa metod nolde, 
ganges getwæman, no ic him þæs georne ætfealh, 
feorhgeniðlan; wæs to foremihtig 
feond on feþe. Hwæþere he his folme forlet 
to lifwraþe last weardian, 
earm ond eaxle. No þær ænige swa þeah 
feasceaft guma frofre gebohte; 
no þy leng leofað laðgeteona, 
synnum geswenced, ac hyne sar hafað 
mid nydgripe nearwe befongen, 
balwon bendum. ðær abidan sceal 
maga mane fah miclan domes, 
hu him scir metod scrifan wille." 
ða wæs swigra secg, sunu Eclafes, 
on gylpspræce guðgeweorca, 
siþðan æþelingas eorles cræfte 
ofer heanne hrof hand sceawedon, 
feondes fingras. Foran æghwylc wæs, 
stiðra nægla gehwylc, style gelicost, 
hæþenes handsporu hilderinces, 
egl, unheoru. æghwylc gecwæð 
þæt him heardra nan hrinan wolde 
iren ærgod, þæt ðæs ahlæcan 
blodge beadufolme onberan wolde. 
ða wæs haten hreþe Heort innanweard 
folmum gefrætwod. Fela þæra wæs, 
wera ond wifa, þe þæt winreced, 
gestsele gyredon. Goldfag scinon 
web æfter wagum, wundorsiona fela 
secga gehwylcum þara þe on swylc starað. 
Wæs þæt beorhte bold tobrocen swiðe, 
eal inneweard irenbendum fæst, 
heorras tohlidene. Hrof ana genæs, 
ealles ansund, þe se aglæca, 
fyrendædum fag, on fleam gewand, 
aldres orwena. No þæt yðe byð 
to befleonne, fremme se þe wille, 
ac gesecan sceal sawlberendra, 
nyde genydde, niþða bearna, 
grundbuendra gearwe stowe, 
þær his lichoma legerbedde fæst 
swefeþ æfter symle. þa wæs sæl ond mæl 
þæt to healle gang Healfdenes sunu; 
wolde self cyning symbel þicgan. 
Ne gefrægen ic þa mægþe maran weorode 
ymb hyra sincgyfan sel gebæran. 
Bugon þa to bence blædagande, 
fylle gefægon; fægere geþægon 
medoful manig magas þara 
swiðhicgende on sele þam hean, 
Hroðgar ond Hroþulf. Heorot innan wæs 
freondum afylled; nalles facenstafas 
þeodscyldingas þenden fremedon. 
Forgeaf þa Beowulfe bearn Healfdenes 
segen gyldenne sigores to leane; 
hroden hildecumbor, helm ond byrnan, 
mære maðþumsweord manige gesawon 
beforan beorn beran. Beowulf geþah 
ful on flette; no he þære feohgyfte 
for sceotendum scamigan ðorfte. 
Ne gefrægn ic freondlicor feower madmas 
golde gegyrede gummanna fela 
in ealobence oðrum gesellan. 
Ymb þæs helmes hrof heafodbeorge 
wirum bewunden walu utan heold, 
þæt him fela laf frecne ne meahton 
scurheard sceþðan, þonne scyldfreca 
ongean gramum gangan scolde. 
Heht ða eorla hleo eahta mearas 
fætedhleore on flet teon, 
in under eoderas. þara anum stod 
sadol searwum fah, since gewurþad; 
þæt wæs hildesetl heahcyninges, 
ðonne sweorda gelac sunu Healfdenes 
efnan wolde. Næfre on ore læg 
widcuþes wig, ðonne walu feollon. 
Ond ða Beowulfe bega gehwæþres 
eodor Ingwina onweald geteah, 
wicga ond wæpna, het hine wel brucan. 
Swa manlice mære þeoden, 
hordweard hæleþa, heaþoræsas geald 
mearum ond madmum, swa hy næfre man lyhð, 
se þe secgan wile soð æfter rihte. 
ða gyt æghwylcum eorla drihten 
þara þe mid Beowulfe brimlade teah 
on þære medubence maþðum gesealde, 
yrfelafe, ond þone ænne heht 
golde forgyldan, þone ðe Grendel ær 
mane acwealde, swa he hyra ma wolde, 
nefne him witig god wyrd forstode 
ond ðæs mannes mod. Metod eallum weold 
gumena cynnes, swa he nu git deð. 
Forþan bið andgit æghwær selest, 
ferhðes foreþanc. Fela sceal gebidan 
leofes ond laþes se þe longe her 
on ðyssum windagum worolde bruceð. 
þær wæs sang ond sweg samod ætgædere 
fore Healfdenes hildewisan, 
gomenwudu greted, gid oft wrecen, 
ðonne healgamen Hroþgares scop 
æfter medobence mænan scolde 
be Finnes eaferum, ða hie se fær begeat, 
hæleð Healfdena, Hnæf Scyldinga, 
in Freswæle feallan scolde. 
Ne huru Hildeburh herian þorfte 
Eotena treowe; unsynnum wearð 
beloren leofum æt þam lindplegan, 
bearnum ond broðrum; hie on gebyrd hruron, 
gare wunde. þæt wæs geomuru ides! 
Nalles holinga Hoces dohtor 
meotodsceaft bemearn, syþðan morgen com, 
ða heo under swegle geseon meahte 
morþorbealo maga, þær heo ær mæste heold 
worolde wynne. Wig ealle fornam 
Finnes þegnas nemne feaum anum, 
þæt he ne mehte on þæm meðelstede 
wig Hengeste wiht gefeohtan, 
ne þa wealafe wige forþringan 
þeodnes ðegna; ac hig him geþingo budon, 
þæt hie him oðer flet eal gerymdon, 
healle ond heahsetl, þæt hie healfre geweald 
wið Eotena bearn agan moston, 
ond æt feohgyftum Folcwaldan sunu 
dogra gehwylce Dene weorþode, 
Hengestes heap hringum wenede 
efne swa swiðe sincgestreonum 
fættan goldes, swa he Fresena cyn 
on beorsele byldan wolde. 
ða hie getruwedon on twa healfa 
fæste frioðuwære. Fin Hengeste 
elne, unflitme aðum benemde 
þæt he þa wealafe weotena dome 
arum heolde, þæt ðær ænig mon 
wordum ne worcum wære ne bræce, 
ne þurh inwitsearo æfre gemænden 
ðeah hie hira beaggyfan banan folgedon 
ðeodenlease, þa him swa geþearfod wæs; 
gyf þonne Frysna hwylc frecnan spræce 
ðæs morþorhetes myndgiend wære, 
þonne hit sweordes ecg seðan scolde. 
Ad wæs geæfned ond icge gold 
ahæfen of horde. Herescyldinga 
betst beadorinca wæs on bæl gearu. 
æt þæm ade wæs eþgesyne 
swatfah syrce, swyn ealgylden, 
eofer irenheard, æþeling manig 
wundum awyrded; sume on wæle crungon. 
Het ða Hildeburh æt Hnæfes ade 
hire selfre sunu sweoloðe befæstan, 
banfatu bærnan ond on bæl don 
eame on eaxle. Ides gnornode, 
geomrode giddum. Guðrinc astah. 
Wand to wolcnum wælfyra mæst, 
hlynode for hlawe; hafelan multon, 
bengeato burston, ðonne blod ætspranc, 
laðbite lices. Lig ealle forswealg, 
gæsta gifrost, þara ðe þær guð fornam 
bega folces; wæs hira blæd scacen. 
Gewiton him ða wigend wica neosian, 
freondum befeallen, Frysland geseon, 
hamas ond heaburh. Hengest ða gyt 
wælfagne winter wunode mid Finne 
eal unhlitme. Eard gemunde, 
þeah þe he ne meahte on mere drifan 
hringedstefnan; holm storme weol, 
won wið winde, winter yþe beleac 
isgebinde, oþðæt oþer com 
gear in geardas, swa nu gyt deð, 
þa ðe syngales sele bewitiað, 
wuldortorhtan weder. ða wæs winter scacen, 
fæger foldan bearm. Fundode wrecca, 
gist of geardum; he to gyrnwræce 
swiðor þohte þonne to sælade, 
gif he torngemot þurhteon mihte 
þæt he Eotena bearn inne gemunde. 
Swa he ne forwyrnde woroldrædenne, 
þonne him Hunlafing hildeleoman, 
billa selest, on bearm dyde, 
þæs wæron mid Eotenum ecge cuðe. 
Swylce ferhðfrecan Fin eft begeat 
sweordbealo sliðen æt his selfes ham, 
siþðan grimne gripe Guðlaf ond Oslaf 
æfter sæsiðe, sorge, mændon, 
ætwiton weana dæl; ne meahte wæfre mod 
forhabban in hreþre. ða wæs heal roden 
feonda feorum, swilce Fin slægen, 
cyning on corþre, ond seo cwen numen. 
Sceotend Scyldinga to scypon feredon 
eal ingesteald eorðcyninges, 
swylce hie æt Finnes ham findan meahton 
sigla, searogimma. Hie on sælade 
drihtlice wif to Denum feredon, 
læddon to leodum. Leoð wæs asungen, 
gleomannes gyd. Gamen eft astah, 
beorhtode bencsweg; byrelas sealdon 
win of wunderfatum. þa cwom Wealhþeo forð 
gan under gyldnum beage, þær þa godan twegen 
sæton suhtergefæderan; þa gyt wæs hiera sib ætgædere, 
æghwylc oðrum trywe. Swylce þær Unferþ þyle 
æt fotum sæt frean Scyldinga; gehwylc hiora his ferhþe treowde, 
þæt he hæfde mod micel, þeah þe he his magum nære 
arfæst æt ecga gelacum. Spræc ða ides Scyldinga: 
"Onfoh þissum fulle, freodrihten min, 
sinces brytta! þu on sælum wes, 
goldwine gumena, ond to Geatum spræc 
mildum wordum, swa sceal man don. 
Beo wið Geatas glæd, geofena gemyndig, 
nean ond feorran þu nu hafast. 
Me man sægde þæt þu ðe for sunu wolde 
hererinc habban. Heorot is gefælsod, 
beahsele beorhta; bruc þenden þu mote 
manigra medo, ond þinum magum læf 
folc ond rice, þonne ðu forð scyle 
metodsceaft seon. Ic minne can 
glædne Hroþulf, þæt he þa geogoðe wile 
arum healdan, gyf þu ær þonne he, 
wine Scildinga, worold oflætest; 
wene ic þæt he mid gode gyldan wille 
uncran eaferan, gif he þæt eal gemon, 
hwæt wit to willan ond to worðmyndum 
umborwesendum ær arna gefremedon." 
Hwearf þa bi bence þær hyre byre wæron, 
Hreðric ond Hroðmund, ond hæleþa bearn, 
giogoð ætgædere; þær se goda sæt, 
Beowulf Geata, be þæm gebroðrum twæm. 
Him wæs ful boren ond freondlaþu 
wordum bewægned, ond wunden gold 
estum geeawed, earmreade twa, 
hrægl ond hringas, healsbeaga mæst 
þara þe ic on foldan gefrægen hæbbe. 
Nænigne ic under swegle selran hyrde 
hordmaððum hæleþa, syþðan Hama ætwæg 
to þære byrhtan byrig Brosinga mene, 
sigle ond sincfæt; searoniðas fleah 
Eormenrices, geceas ecne ræd. 
þone hring hæfde Higelac Geata, 
nefa Swertinges, nyhstan siðe, 
siðþan he under segne sinc ealgode, 
wælreaf werede; hyne wyrd fornam, 
syþðan he for wlenco wean ahsode, 
fæhðe to Frysum. He þa frætwe wæg, 
eorclanstanas ofer yða ful, 
rice þeoden; he under rande gecranc. 
Gehwearf þa in Francna fæþm feorh cyninges, 
breostgewædu ond se beah somod; 
wyrsan wigfrecan wæl reafedon 
æfter guðsceare, Geata leode, 
hreawic heoldon. Heal swege onfeng. 
Wealhðeo maþelode, heo fore þæm werede spræc: 
"Bruc ðisses beages, Beowulf leofa, 
hyse, mid hæle, ond þisses hrægles neot, 
þeodgestreona, ond geþeoh tela, 
cen þec mid cræfte ond þyssum cnyhtum wes 
lara liðe; ic þe þæs lean geman. 
Hafast þu gefered þæt ðe feor ond neah 
ealne wideferhþ weras ehtigað, 
efne swa side swa sæ bebugeð, 
windgeard, weallas. Wes þenden þu lifige, 
æþeling, eadig. Ic þe an tela 
sincgestreona. Beo þu suna minum 
dædum gedefe, dreamhealdende. 
Her is æghwylc eorl oþrum getrywe, 
modes milde, mandrihtne hold; 
þegnas syndon geþwære, þeod ealgearo, 
druncne dryhtguman doð swa ic bidde." 
Eode þa to setle. þær wæs symbla cyst; 
druncon win weras. Wyrd ne cuþon, 
geosceaft grimme, swa hit agangen wearð 
eorla manegum, syþðan æfen cwom 
ond him Hroþgar gewat to hofe sinum, 
rice to ræste. Reced weardode 
unrim eorla, swa hie oft ær dydon. 
Bencþelu beredon; hit geondbræded wearð 
beddum ond bolstrum. Beorscealca sum 
fus ond fæge fletræste gebeag. 
Setton him to heafdon hilderandas, 
bordwudu beorhtan; þær on bence wæs 
ofer æþelinge yþgesene 
heaþosteapa helm, hringed byrne, 
þrecwudu þrymlic. Wæs þeaw hyra 
þæt hie oft wæron an wig gearwe, 
ge æt ham ge on herge, ge gehwæþer þara, 
efne swylce mæla swylce hira mandryhtne 
þearf gesælde; wæs seo þeod tilu. 
Sigon þa to slæpe. Sum sare angeald 
æfenræste, swa him ful oft gelamp, 
siþðan goldsele Grendel warode, 
unriht æfnde, oþþæt ende becwom, 
swylt æfter synnum. þæt gesyne wearþ, 
widcuþ werum, þætte wrecend þa gyt 
lifde æfter laþum, lange þrage, 
æfter guðceare. Grendles modor, 
ides, aglæcwif, yrmþe gemunde, 
se þe wæteregesan wunian scolde, 
cealde streamas, siþðan Cain wearð 
to ecgbanan angan breþer, 
fæderenmæge; he þa fag gewat, 
morþre gemearcod, mandream fleon, 
westen warode. þanon woc fela 
geosceaftgasta; wæs þæra Grendel sum, 
heorowearh hetelic, se æt Heorote fand 
wæccendne wer wiges bidan. 
þær him aglæca ætgræpe wearð; 
hwæþre he gemunde mægenes strenge, 
gimfæste gife ðe him god sealde, 
ond him to anwaldan are gelyfde, 
frofre ond fultum; ðy he þone feond ofercwom, 
gehnægde helle gast. þa he hean gewat, 
dreame bedæled, deaþwic seon, 
mancynnes feond, ond his modor þa gyt, 
gifre ond galgmod, gegan wolde 
sorhfulne sið, sunu deað wrecan. 
Com þa to Heorote, ðær Hringdene 
geond þæt sæld swæfun. þa ðær sona wearð 
edhwyrft eorlum, siþðan inne fealh 
Grendles modor. Wæs se gryre læssa 
efne swa micle swa bið mægþa cræft, 
wiggryre wifes, be wæpnedmen, 
þonne heoru bunden, hamere geþuren, 
sweord swate fah swin ofer helme 
ecgum dyhttig andweard scireð. 
þa wæs on healle heardecg togen 
sweord ofer setlum, sidrand manig 
hafen handa fæst; helm ne gemunde, 
byrnan side, þa hine se broga angeat. 
Heo wæs on ofste, wolde ut þanon, 
feore beorgan, þa heo onfunden wæs. 
Hraðe heo æþelinga anne hæfde 
fæste befangen, þa heo to fenne gang. 
Se wæs Hroþgare hæleþa leofost 
on gesiðes had be sæm tweonum, 
rice randwiga, þone ðe heo on ræste abreat, 
blædfæstne beorn. Næs Beowulf ðær, 
ac wæs oþer in ær geteohhod 
æfter maþðumgife mærum Geate. 
Hream wearð in Heorote; heo under heolfre genam 
cuþe folme; cearu wæs geniwod, 
geworden in wicun. Ne wæs þæt gewrixle til, 
þæt hie on ba healfa bicgan scoldon 
freonda feorum. þa wæs frod cyning, 
har hilderinc, on hreon mode, 
syðþan he aldorþegn unlyfigendne, 
þone deorestan deadne wisse. 
Hraþe wæs to bure Beowulf fetod, 
sigoreadig secg. Samod ærdæge 
eode eorla sum, æþele cempa 
self mid gesiðum þær se snotera bad, 
hwæþer him alwalda æfre wille 
æfter weaspelle wyrpe gefremman. 
Gang ða æfter flore fyrdwyrðe man 
mid his handscale (healwudu dynede), 
þæt he þone wisan wordum nægde 
frean Ingwina, frægn gif him wære 
æfter neodlaðum niht getæse. 
Hroðgar maþelode, helm Scyldinga: 
"Ne frin þu æfter sælum! Sorh is geniwod 
Denigea leodum. Dead is æschere, 
Yrmenlafes yldra broþor, 
min runwita ond min rædbora, 
eaxlgestealla, ðonne we on orlege 
hafelan weredon, þonne hniton feþan, 
eoferas cnysedan. Swylc scolde eorl wesan, 
æþeling ærgod, swylc æschere wæs! 
Wearð him on Heorote to handbanan 
wælgæst wæfre; ic ne wat hwæder 
atol æse wlanc eftsiðas teah, 
fylle gefægnod. Heo þa fæhðe wræc 
þe þu gystran niht Grendel cwealdest 
þurh hæstne had heardum clammum, 
forþan he to lange leode mine 
wanode ond wyrde. He æt wige gecrang 
ealdres scyldig, ond nu oþer cwom 
mihtig manscaða, wolde hyre mæg wrecan, 
ge feor hafað fæhðe gestæled 
(þæs þe þincean mæg þegne monegum, 
se þe æfter sincgyfan on sefan greoteþ), 
hreþerbealo hearde; nu seo hand ligeð, 
se þe eow welhwylcra wilna dohte. 
Ic þæt londbuend, leode mine, 
selerædende, secgan hyrde 
þæt hie gesawon swylce twegen 
micle mearcstapan moras healdan, 
ellorgæstas. ðæra oðer wæs, 
þæs þe hie gewislicost gewitan meahton, 
idese onlicnæs; oðer earmsceapen 
on weres wæstmum wræclastas træd, 
næfne he wæs mara þonne ænig man oðer; 
þone on geardagum Grendel nemdon 
foldbuende. No hie fæder cunnon, 
hwæþer him ænig wæs ær acenned 
dyrnra gasta. Hie dygel lond 
warigeað, wulfhleoþu, windige næssas, 
frecne fengelad, ðær fyrgenstream 
under næssa genipu niþer gewiteð, 
flod under foldan. Nis þæt feor heonon 
milgemearces þæt se mere standeð; 
ofer þæm hongiað hrinde bearwas, 
wudu wyrtum fæst wæter oferhelmað. 
þær mæg nihta gehwæm niðwundor seon, 
fyr on flode. No þæs frod leofað 
gumena bearna, þæt þone grund wite; 
ðeah þe hæðstapa hundum geswenced, 
heorot hornum trum, holtwudu sece, 
feorran geflymed, ær he feorh seleð, 
aldor on ofre, ær he in wille 
hafelan hydan. Nis þæt heoru stow! 
þonon yðgeblond up astigeð 
won to wolcnum, þonne wind styreþ, 
lað gewidru, oðþæt lyft drysmaþ, 
roderas reotað. Nu is se ræd gelang 
eft æt þe anum. Eard git ne const, 
frecne stowe, ðær þu findan miht 
felasinnigne secg; sec gif þu dyrre. 
Ic þe þa fæhðe feo leanige, 
ealdgestreonum, swa ic ær dyde, 
wundnum golde, gyf þu on weg cymest." 
Beowulf maþelode, bearn Ecgþeowes: 
"Ne sorga, snotor guma; selre bið æghwæm 
þæt he his freond wrece, þonne he fela murne. 
Ure æghwylc sceal ende gebidan 
worolde lifes; wyrce se þe mote 
domes ær deaþe; þæt bið drihtguman 
unlifgendum æfter selest. 
Aris, rices weard, uton raþe feran 
Grendles magan gang sceawigan. 
Ic hit þe gehate, no he on helm losaþ, 
ne on foldan fæþm, ne on fyrgenholt, 
ne on gyfenes grund, ga þær he wille. 
ðys dogor þu geþyld hafa 
weana gehwylces, swa ic þe wene to." 
Ahleop ða se gomela, gode þancode, 
mihtigan drihtne, þæs se man gespræc. 
þa wæs Hroðgare hors gebæted, 
wicg wundenfeax. Wisa fengel 
geatolic gende; gumfeþa stop 
lindhæbbendra. Lastas wæron 
æfter waldswaþum wide gesyne, 
gang ofer grundas, þær heo gegnum for 
ofer myrcan mor, magoþegna bær 
þone selestan sawolleasne 
þara þe mid Hroðgare ham eahtode. 
Ofereode þa æþelinga bearn 
steap stanhliðo, stige nearwe, 
enge anpaðas, uncuð gelad, 
neowle næssas, nicorhusa fela. 
He feara sum beforan gengde 
wisra monna wong sceawian, 
oþþæt he færinga fyrgenbeamas 
ofer harne stan hleonian funde, 
wynleasne wudu; wæter under stod 
dreorig ond gedrefed. Denum eallum wæs, 
winum Scyldinga, weorce on mode 
to geþolianne, ðegne monegum, 
oncyð eorla gehwæm, syðþan æscheres 
on þam holmclife hafelan metton. 
Flod blode weol (folc to sægon), 
hatan heolfre. Horn stundum song 
fuslic fyrdleoð. Feþa eal gesæt. 
Gesawon ða æfter wætere wyrmcynnes fela, 
sellice sædracan, sund cunnian, 
swylce on næshleoðum nicras licgean, 
ða on undernmæl oft bewitigað 
sorhfulne sið on seglrade, 
wyrmas ond wildeor; hie on weg hruron, 
bitere ond gebolgne, bearhtm ongeaton, 
guðhorn galan. Sumne Geata leod 
of flanbogan feores getwæfde, 
yðgewinnes, þæt him on aldre stod 
herestræl hearda; he on holme wæs 
sundes þe sænra, ðe hyne swylt fornam. 
Hræþe wearð on yðum mid eoferspreotum 
heorohocyhtum hearde genearwod, 
niða genæged, ond on næs togen, 
wundorlic wægbora; weras sceawedon 
gryrelicne gist. Gyrede hine Beowulf 
eorlgewædum, nalles for ealdre mearn. 
Scolde herebyrne hondum gebroden, 
sid ond searofah, sund cunnian, 
seo ðe bancofan beorgan cuþe, 
þæt him hildegrap hreþre ne mihte, 
eorres inwitfeng, aldre gesceþðan; 
ac se hwita helm hafelan werede, 
se þe meregrundas mengan scolde, 
secan sundgebland since geweorðad, 
befongen freawrasnum, swa hine fyrndagum 
worhte wæpna smið, wundrum teode, 
besette swinlicum, þæt hine syðþan no 
brond ne beadomecas bitan ne meahton. 
Næs þæt þonne mætost mægenfultuma 
þæt him on ðearfe lah ðyle Hroðgares; 
wæs þæm hæftmece Hrunting nama. 
þæt wæs an foran ealdgestreona; 
ecg wæs iren, atertanum fah, 
ahyrded heaþoswate; næfre hit æt hilde ne swac 
manna ængum þara þe hit mid mundum bewand, 
se ðe gryresiðas gegan dorste, 
folcstede fara; næs þæt forma sið 
þæt hit ellenweorc æfnan scolde. 
Huru ne gemunde mago Ecglafes, 
eafoþes cræftig, þæt he ær gespræc 
wine druncen, þa he þæs wæpnes onlah 
selran sweordfrecan. Selfa ne dorste 
under yða gewin aldre geneþan, 
drihtscype dreogan; þær he dome forleas, 
ellenmærðum. Ne wæs þæm oðrum swa, 
syðþan he hine to guðe gegyred hæfde. 
Beowulf maðelode, bearn Ecgþeowes: 
"Geþenc nu, se mæra maga Healfdenes, 
snottra fengel, nu ic eom siðes fus, 
goldwine gumena, hwæt wit geo spræcon, 
gif ic æt þearfe þinre scolde 
aldre linnan, þæt ðu me a wære 
forðgewitenum on fæder stæle. 
Wes þu mundbora minum magoþegnum, 
hondgesellum, gif mec hild nime; 
swylce þu ða madmas þe þu me sealdest, 
Hroðgar leofa, Higelace onsend. 
Mæg þonne on þæm golde ongitan Geata dryhten, 
geseon sunu Hrædles, þonne he on þæt sinc starað, 
þæt ic gumcystum godne funde 
beaga bryttan, breac þonne moste. 
Ond þu Unferð læt ealde lafe, 
wrætlic wægsweord, widcuðne man 
heardecg habban; ic me mid Hruntinge 
dom gewyrce, oþðe mec deað nimeð." 
æfter þæm wordum Wedergeata leod 
efste mid elne, nalas ondsware 
bidan wolde; brimwylm onfeng 
hilderince. ða wæs hwil dæges 
ær he þone grundwong ongytan mehte. 
Sona þæt onfunde se ðe floda begong 
heorogifre beheold hund missera, 
grim ond grædig, þæt þær gumena sum 
ælwihta eard ufan cunnode. 
Grap þa togeanes, guðrinc gefeng 
atolan clommum. No þy ær in gescod 
halan lice; hring utan ymbbearh, 
þæt heo þone fyrdhom ðurhfon ne mihte, 
locene leoðosyrcan laþan fingrum. 
Bær þa seo brimwylf, þa heo to botme com, 
hringa þengel to hofe sinum, 
swa he ne mihte, no he þæs modig wæs, 
wæpna gewealdan, ac hine wundra þæs fela 
swencte on sunde, sædeor monig 
hildetuxum heresyrcan bræc, 
ehton aglæcan. ða se eorl ongeat 
þæt he in niðsele nathwylcum wæs, 
þær him nænig wæter wihte ne sceþede, 
ne him for hrofsele hrinan ne mehte 
færgripe flodes; fyrleoht geseah, 
blacne leoman, beorhte scinan. 
Ongeat þa se goda grundwyrgenne, 
merewif mihtig; mægenræs forgeaf 
hildebille, hond sweng ne ofteah, 
þæt hire on hafelan hringmæl agol 
grædig guðleoð. ða se gist onfand 
þæt se beadoleoma bitan nolde, 
aldre sceþðan, ac seo ecg geswac 
ðeodne æt þearfe; ðolode ær fela 
hondgemota, helm oft gescær, 
fæges fyrdhrægl; ða wæs forma sið 
deorum madme, þæt his dom alæg. 
Eft wæs anræd, nalas elnes læt, 
mærða gemyndig mæg Hylaces. 
Wearp ða wundenmæl wrættum gebunden 
yrre oretta, þæt hit on eorðan læg, 
stið ond stylecg; strenge getruwode, 
mundgripe mægenes. Swa sceal man don, 
þonne he æt guðe gegan þenceð 
longsumne lof, na ymb his lif cearað. 
Gefeng þa be eaxle (nalas for fæhðe mearn) 
Guðgeata leod Grendles modor; 
brægd þa beadwe heard, þa he gebolgen wæs, 
feorhgeniðlan, þæt heo on flet gebeah. 
Heo him eft hraþe andlean forgeald 
grimman grapum ond him togeanes feng; 
oferwearp þa werigmod wigena strengest, 
feþecempa, þæt he on fylle wearð. 
Ofsæt þa þone selegyst ond hyre seax geteah, 
brad ond brunecg, wolde hire bearn wrecan, 
angan eaferan. Him on eaxle læg 
breostnet broden; þæt gebearh feore, 
wið ord ond wið ecge ingang forstod. 
Hæfde ða forsiðod sunu Ecgþeowes 
under gynne grund, Geata cempa, 
nemne him heaðobyrne helpe gefremede, 
herenet hearde, ond halig god 
geweold wigsigor; witig drihten, 
rodera rædend, hit on ryht gesced 
yðelice, syþðan he eft astod. 
Geseah ða on searwum sigeeadig bil, 
eald sweord eotenisc, ecgum þyhtig, 
wigena weorðmynd; þæt wæs wæpna cyst, 
buton hit wæs mare ðonne ænig mon oðer 
to beadulace ætberan meahte, 
god ond geatolic, giganta geweorc. 
He gefeng þa fetelhilt, freca Scyldinga 
hreoh ond heorogrim hringmæl gebrægd, 
aldres orwena, yrringa sloh, 
þæt hire wið halse heard grapode, 
banhringas bræc. Bil eal ðurhwod 
fægne flæschoman; heo on flet gecrong. 
Sweord wæs swatig, secg weorce gefeh. 
Lixte se leoma, leoht inne stod, 
efne swa of hefene hadre scineð 
rodores candel. He æfter recede wlat; 
hwearf þa be wealle, wæpen hafenade 
heard be hiltum Higelaces ðegn, 
yrre ond anræd. Næs seo ecg fracod 
hilderince, ac he hraþe wolde 
Grendle forgyldan guðræsa fela 
ðara þe he geworhte to Westdenum 
oftor micle ðonne on ænne sið, 
þonne he Hroðgares heorðgeneatas 
sloh on sweofote, slæpende fræt 
folces Denigea fyftyne men 
ond oðer swylc ut offerede, 
laðlicu lac. He him þæs lean forgeald, 
reþe cempa, to ðæs þe he on ræste geseah 
guðwerigne Grendel licgan 
aldorleasne, swa him ær gescod 
hild æt Heorote. Hra wide sprong, 
syþðan he æfter deaðe drepe þrowade, 
heorosweng heardne, ond hine þa heafde becearf. 
Sona þæt gesawon snottre ceorlas, 
þa ðe mid Hroðgare on holm wliton, 
þæt wæs yðgeblond eal gemenged, 
brim blode fah. Blondenfeaxe, 
gomele ymb godne, ongeador spræcon 
þæt hig þæs æðelinges eft ne wendon 
þæt he sigehreðig secean come 
mærne þeoden; þa ðæs monige gewearð 
þæt hine seo brimwylf abroten hæfde. 
ða com non dæges. Næs ofgeafon 
hwate Scyldingas; gewat him ham þonon 
goldwine gumena. Gistas setan 
modes seoce ond on mere staredon, 
wiston ond ne wendon þæt hie heora winedrihten 
selfne gesawon. þa þæt sweord ongan 
æfter heaþoswate hildegicelum, 
wigbil wanian. þæt wæs wundra sum, 
þæt hit eal gemealt ise gelicost, 
ðonne forstes bend fæder onlæteð, 
onwindeð wælrapas, se geweald hafað 
sæla ond mæla; þæt is soð metod. 
Ne nom he in þæm wicum, Wedergeata leod, 
maðmæhta ma, þeh he þær monige geseah, 
buton þone hafelan ond þa hilt somod 
since fage. Sweord ær gemealt, 
forbarn brodenmæl; wæs þæt blod to þæs hat, 
ættren ellorgæst se þær inne swealt. 
Sona wæs on sunde se þe ær æt sæcce gebad 
wighryre wraðra, wæter up þurhdeaf. 
Wæron yðgebland eal gefælsod, 
eacne eardas, þa se ellorgast 
oflet lifdagas ond þas lænan gesceaft. 
Com þa to lande lidmanna helm 
swiðmod swymman; sælace gefeah, 
mægenbyrþenne þara þe he him mid hæfde. 
Eodon him þa togeanes, gode þancodon, 
ðryðlic þegna heap, þeodnes gefegon, 
þæs þe hi hyne gesundne geseon moston. 
ða wæs of þæm hroran helm ond byrne 
lungre alysed. Lagu drusade, 
wæter under wolcnum, wældreore fag. 
Ferdon forð þonon feþelastum 
ferhþum fægne, foldweg mæton, 
cuþe stræte. Cyningbalde men 
from þæm holmclife hafelan bæron 
earfoðlice heora æghwæþrum, 
felamodigra; feower scoldon 
on þæm wælstenge weorcum geferian 
to þæm goldsele Grendles heafod, 
oþðæt semninga to sele comon 
frome fyrdhwate feowertyne 
Geata gongan; gumdryhten mid 
modig on gemonge meodowongas træd. 
ða com in gan ealdor ðegna, 
dædcene mon dome gewurþad, 
hæle hildedeor, Hroðgar gretan. 
þa wæs be feaxe on flet boren 
Grendles heafod, þær guman druncon, 
egeslic for eorlum ond þære idese mid, 
wliteseon wrætlic; weras on sawon. 
Beowulf maþelode, bearn Ecgþeowes: 
"Hwæt! we þe þas sælac, sunu Healfdenes, 
leod Scyldinga, lustum brohton 
tires to tacne, þe þu her to locast. 
Ic þæt unsofte ealdre gedigde 
wigge under wætere, weorc geneþde 
earfoðlice; ætrihte wæs 
guð getwæfed, nymðe mec god scylde. 
Ne meahte ic æt hilde mid Hruntinge 
wiht gewyrcan, þeah þæt wæpen duge; 
ac me geuðe ylda waldend 
þæt ic on wage geseah wlitig hangian 
eald sweord eacen (oftost wisode 
winigea leasum), þæt ic ðy wæpne gebræd. 
Ofsloh ða æt þære sæcce, þa me sæl ageald, 
huses hyrdas. þa þæt hildebil 
forbarn brogdenmæl, swa þæt blod gesprang, 
hatost heaþoswata. Ic þæt hilt þanan 
feondum ætferede, fyrendæda wræc, 
deaðcwealm Denigea, swa hit gedefe wæs. 
Ic hit þe þonne gehate, þæt þu on Heorote most 
sorhleas swefan mid þinra secga gedryht 
ond þegna gehwylc þinra leoda, 
duguðe ond iogoþe, þæt þu him ondrædan ne þearft, 
þeoden Scyldinga, on þa healfe, 
aldorbealu eorlum, swa þu ær dydest." 
ða wæs gylden hilt gamelum rince, 
harum hildfruman, on hand gyfen, 
enta ærgeweorc; hit on æht gehwearf 
æfter deofla hryre Denigea frean, 
wundorsmiþa geweorc, ond þa þas worold ofgeaf 
gromheort guma, godes ondsaca, 
morðres scyldig, ond his modor eac, 
on geweald gehwearf woroldcyninga 
ðæm selestan be sæm tweonum 
ðara þe on Scedenigge sceattas dælde. 
Hroðgar maðelode, hylt sceawode, 
ealde lafe, on ðæm wæs or writen 
fyrngewinnes, syðþan flod ofsloh, 
gifen geotende, giganta cyn 
(frecne geferdon); þæt wæs fremde þeod 
ecean dryhtne; him þæs endelean 
þurh wæteres wylm waldend sealde. 
Swa wæs on ðæm scennum sciran goldes 
þurh runstafas rihte gemearcod, 
geseted ond gesæd hwam þæt sweord geworht, 
irena cyst, ærest wære, 
wreoþenhilt ond wyrmfah. ða se wisa spræc 
sunu Healfdenes (swigedon ealle): 
"þæt, la, mæg secgan se þe soð ond riht 
fremeð on folce, feor eal gemon, 
eald ᛟweard, þæt ðes eorl wære 
geboren betera! Blæd is aræred 
geond widwegas, wine min Beowulf, 
ðin ofer þeoda gehwylce. Eal þu hit geþyldum healdest, 
mægen mid modes snyttrum. Ic þe sceal mine gelæstan 
freode, swa wit furðum spræcon. ðu scealt to frofre weorþan 
eal langtwidig leodum þinum, 
hæleðum to helpe. Ne wearð Heremod swa 
eaforum Ecgwelan, Arscyldingum; 
ne geweox he him to willan, ac to wælfealle 
ond to deaðcwalum Deniga leodum; 
breat bolgenmod beodgeneatas, 
eaxlgesteallan, oþþæt he ana hwearf, 
mære þeoden, mondreamum from. 
ðeah þe hine mihtig god mægenes wynnum, 
eafeþum stepte, ofer ealle men 
forð gefremede, hwæþere him on ferhþe greow 
breosthord blodreow. Nallas beagas geaf 
Denum æfter dome; dreamleas gebad 
þæt he þæs gewinnes weorc þrowade, 
leodbealo longsum. ðu þe lær be þon, 
gumcyste ongit; ic þis gid be þe 
awræc wintrum frod. Wundor is to secganne 
hu mihtig god manna cynne 
þurh sidne sefan snyttru bryttað, 
eard ond eorlscipe; he ah ealra geweald. 
Hwilum he on lufan læteð hworfan 
monnes modgeþonc mæran cynnes, 
seleð him on eþle eorþan wynne 
to healdanne, hleoburh wera, 
gedeð him swa gewealdene worolde dælas, 
side rice, þæt he his selfa ne mæg 
for his unsnyttrum ende geþencean. 
Wunað he on wiste; no hine wiht dweleð 
adl ne yldo, ne him inwitsorh 
on sefan sweorceð, ne gesacu ohwær 
ecghete eoweð, ac him eal worold 
wendeð on willan (he þæt wyrse ne con), 
oðþæt him on innan oferhygda dæl 
weaxeð ond wridað. þonne se weard swefeð, 
sawele hyrde; bið se slæp to fæst, 
bisgum gebunden, bona swiðe neah, 
se þe of flanbogan fyrenum sceoteð. 
þonne bið on hreþre under helm drepen 
biteran stræle (him bebeorgan ne con), 
wom wundorbebodum wergan gastes; 
þinceð him to lytel þæt he lange heold, 
gytsað gromhydig, nallas on gylp seleð 
fædde beagas, ond he þa forðgesceaft 
forgyteð ond forgymeð, þæs þe him ær god sealde, 
wuldres waldend, weorðmynda dæl. 
Hit on endestæf eft gelimpeð 
þæt se lichoma læne gedreoseð, 
fæge gefealleð; fehð oþer to, 
se þe unmurnlice madmas dæleþ, 
eorles ærgestreon, egesan ne gymeð. 
Bebeorh þe ðone bealonið, Beowulf leofa, 
secg betsta, ond þe þæt selre geceos, 
ece rædas; oferhyda ne gym, 
mære cempa. Nu is þines mægnes blæd 
ane hwile. Eft sona bið 
þæt þec adl oððe ecg eafoþes getwæfeð, 
oððe fyres feng, oððe flodes wylm, 
oððe gripe meces, oððe gares fliht, 
oððe atol yldo; oððe eagena bearhtm 
forsiteð ond forsworceð; semninga bið 
þæt ðec, dryhtguma, deað oferswyðeð. 
Swa ic Hringdena hund missera 
weold under wolcnum ond hig wigge beleac 
manigum mægþa geond þysne middangeard, 
æscum ond ecgum, þæt ic me ænigne 
under swegles begong gesacan ne tealde. 
Hwæt, me þæs on eþle edwenden cwom, 
gyrn æfter gomene, seoþðan Grendel wearð, 
ealdgewinna, ingenga min; 
ic þære socne singales wæg 
modceare micle. þæs sig metode þanc, 
ecean dryhtne, þæs ðe ic on aldre gebad 
þæt ic on þone hafelan heorodreorigne 
ofer ealdgewin eagum starige! 
Ga nu to setle, symbelwynne dreoh 
wigge weorþad; unc sceal worn fela 
maþma gemænra, siþðan morgen bið." 
Geat wæs glædmod, geong sona to 
setles neosan, swa se snottra heht. 
þa wæs eft swa ær ellenrofum 
fletsittendum fægere gereorded 
niowan stefne. Nihthelm geswearc 
deorc ofer dryhtgumum. Duguð eal aras. 
Wolde blondenfeax beddes neosan, 
gamela Scylding. Geat unigmetes wel, 
rofne randwigan, restan lyste; 
sona him seleþegn siðes wergum, 
feorrancundum, forð wisade, 
se for andrysnum ealle beweotede 
þegnes þearfe, swylce þy dogore 
heaþoliðende habban scoldon. 
Reste hine þa rumheort; reced hliuade 
geap ond goldfah; gæst inne swæf 
oþþæt hrefn blaca heofones wynne 
bliðheort bodode. ða com beorht scacan 
 scaþan onetton, 
wæron æþelingas eft to leodum 
fuse to farenne; wolde feor þanon 
cuma collenferhð ceoles neosan. 
Heht þa se hearda Hrunting beran 
sunu Ecglafes, heht his sweord niman, 
leoflic iren; sægde him þæs leanes þanc, 
cwæð, he þone guðwine godne tealde, 
wigcræftigne, nales wordum log 
meces ecge; þæt wæs modig secg. 
Ond þa siðfrome, searwum gearwe 
wigend wæron; eode weorð Denum 
æþeling to yppan, þær se oþer wæs, 
hæle hildedeor Hroðgar grette. 
Beowulf maþelode, bearn Ecgþeowes: 
"Nu we sæliðend secgan wyllað, 
feorran cumene, þæt we fundiaþ 
Higelac secan. Wæron her tela 
willum bewenede; þu us wel dohtest. 
Gif ic þonne on eorþan owihte mæg 
þinre modlufan maran tilian, 
gumena dryhten, ðonne ic gyt dyde, 
guðgeweorca, ic beo gearo sona. 
Gif ic þæt gefricge ofer floda begang, 
þæt þec ymbsittend egesan þywað, 
swa þec hetende hwilum dydon, 
ic ðe þusenda þegna bringe, 
hæleþa to helpe. Ic on Higelac wat, 
Geata dryhten, þeah ðe he geong sy, 
folces hyrde, þæt he mec fremman wile 
wordum ond worcum, þæt ic þe wel herige 
ond þe to geoce garholt bere, 
mægenes fultum, þær ðe bið manna þearf. 
Gif him þonne Hreþric to hofum Geata 
geþingeð, þeodnes bearn, he mæg þær fela 
freonda findan; feorcyþðe beoð 
selran gesohte þæm þe him selfa deah." 
Hroðgar maþelode him on ondsware: 
"þe þa wordcwydas wigtig drihten 
on sefan sende; ne hyrde ic snotorlicor 
on swa geongum feore guman þingian. 
þu eart mægenes strang ond on mode frod, 
wis wordcwida. Wen ic talige, 
gif þæt gegangeð, þæt ðe gar nymeð, 
hild heorugrimme, Hreþles eaferan, 
adl oþðe iren ealdor ðinne, 
folces hyrde, ond þu þin feorh hafast, 
þæt þe Sægeatas selran næbben 
to geceosenne cyning ænigne, 
hordweard hæleþa, gyf þu healdan wylt 
maga rice. Me þin modsefa 
licað leng swa wel, leofa Beowulf. 
Hafast þu gefered þæt þam folcum sceal, 
Geata leodum ond Gardenum, 
sib gemæne, ond sacu restan, 
inwitniþas, þe hie ær drugon, 
wesan, þenden ic wealde widan rices, 
maþmas gemæne, manig oþerne 
godum gegretan ofer ganotes bæð; 
sceal hringnaca ofer heafu bringan 
lac ond luftacen. Ic þa leode wat 
ge wið feond ge wið freond fæste geworhte, 
æghwæs untæle ealde wisan." 
ða git him eorla hleo inne gesealde, 
mago Healfdenes, maþmas XII; 
het hine mid þæm lacum leode swæse 
secean on gesyntum, snude eft cuman. 
Gecyste þa cyning æþelum god, 
þeoden Scyldinga, ðegn betstan 
ond be healse genam; hruron him tearas, 
blondenfeaxum. Him wæs bega wen, 
ealdum infrodum, oþres swiðor, 
þæt hie seoððan no geseon moston, 
modige on meþle. Wæs him se man to þon leof 
þæt he þone breostwylm forberan ne mehte, 
ac him on hreþre hygebendum fæst 
æfter deorum men dyrne langað 
beorn wið blode. Him Beowulf þanan, 
guðrinc goldwlanc, græsmoldan træd 
since hremig; sægenga bad 
agendfrean, se þe on ancre rad. 
þa wæs on gange gifu Hroðgares 
oft geæhted; þæt wæs an cyning, 
æghwæs orleahtre, oþþæt hine yldo benam 
mægenes wynnum, se þe oft manegum scod. 
Cwom þa to flode felamodigra, 
hægstealdra heap, hringnet bæron, 
locene leoðosyrcan. Landweard onfand 
eftsið eorla, swa he ær dyde; 
no he mid hearme of hliðes nosan 
gæstas grette, ac him togeanes rad, 
cwæð þæt wilcuman Wedera leodum 
scaþan scirhame to scipe foron. 
þa wæs on sande sægeap naca 
hladen herewædum, hringedstefna, 
mearum ond maðmum; mæst hlifade 
ofer Hroðgares hordgestreonum. 
He þæm batwearde bunden golde 
swurd gesealde, þæt he syðþan wæs 
on meodubence maþme þy weorþra, 
yrfelafe. Gewat him on naca 
drefan deop wæter, Dena land ofgeaf. 
þa wæs be mæste merehrægla sum, 
segl sale fæst; sundwudu þunede. 
No þær wegflotan wind ofer yðum 
siðes getwæfde; sægenga for, 
fleat famigheals forð ofer yðe, 
bundenstefna ofer brimstreamas, 
þæt hie Geata clifu ongitan meahton, 
cuþe næssas. Ceol up geþrang 
lyftgeswenced, on lande stod. 
Hraþe wæs æt holme hyðweard geara, 
se þe ær lange tid leofra manna 
fus æt faroðe feor wlatode; 
sælde to sande sidfæþme scip, 
oncerbendum fæst, þy læs hym yþa ðrym 
wudu wynsuman forwrecan meahte. 
Het þa up beran æþelinga gestreon, 
frætwe ond fætgold; næs him feor þanon 
to gesecanne sinces bryttan, 
Higelac Hreþling, þær æt ham wunað 
selfa mid gesiðum sæwealle neah. 
Bold wæs betlic, bregorof cyning, 
heah in healle, Hygd swiðe geong, 
wis, welþungen, þeah ðe wintra lyt 
under burhlocan gebiden hæbbe, 
Hæreþes dohtor; næs hio hnah swa þeah, 
ne to gneað gifa Geata leodum, 
maþmgestreona. Mod þryðo wæg, 
fremu folces cwen, firen ondrysne. 
Nænig þæt dorste deor geneþan 
swæsra gesiða, nefne sinfrea, 
þæt hire an dæges eagum starede, 
ac him wælbende weotode tealde 
handgewriþene; hraþe seoþðan wæs 
æfter mundgripe mece geþinged, 
þæt hit sceadenmæl scyran moste, 
cwealmbealu cyðan. Ne bið swylc cwenlic þeaw 
idese to efnanne, þeah ðe hio ænlicu sy, 
þætte freoðuwebbe feores onsæce 
æfter ligetorne leofne mannan. 
Huru þæt onhohsnode Hemminges mæg; 
ealodrincende oðer sædan, 
þæt hio leodbealewa læs gefremede, 
inwitniða, syððan ærest wearð 
gyfen goldhroden geongum cempan, 
æðelum diore, syððan hio Offan flet 
ofer fealone flod be fæder lare 
siðe gesohte; ðær hio syððan well 
in gumstole, gode, mære, 
lifgesceafta lifigende breac, 
hiold heahlufan wið hæleþa brego, 
ealles moncynnes mine gefræge 
þone selestan bi sæm tweonum, 
eormencynnes. Forðam Offa wæs 
geofum ond guðum, garcene man, 
wide geweorðod, wisdome heold 
eðel sinne; þonon Eomer woc 
hæleðum to helpe, Hemminges mæg, 
nefa Garmundes, niða cræftig. 
Gewat him ða se hearda mid his hondscole 
sylf æfter sande sæwong tredan, 
wide waroðas. Woruldcandel scan, 
sigel suðan fus. Hi sið drugon, 
elne geeodon, to ðæs ðe eorla hleo, 
bonan Ongenþeoes burgum in innan, 
geongne guðcyning godne gefrunon 
hringas dælan. Higelace wæs 
sið Beowulfes snude gecyðed, 
þæt ðær on worðig wigendra hleo, 
lindgestealla, lifigende cwom, 
heaðolaces hal to hofe gongan. 
Hraðe wæs gerymed, swa se rica bebead, 
feðegestum flet innanweard. 
Gesæt þa wið sylfne se ða sæcce genæs, 
mæg wið mæge, syððan mandryhten 
þurh hleoðorcwyde holdne gegrette, 
meaglum wordum. Meoduscencum hwearf 
geond þæt healreced Hæreðes dohtor, 
lufode ða leode, liðwæge bær 
hæleðum to handa. Higelac ongan 
sinne geseldan in sele þam hean 
fægre fricgcean (hyne fyrwet bræc, 
hwylce Sægeata siðas wæron): 
"Hu lomp eow on lade, leofa Biowulf, 
þa ðu færinga feorr gehogodest 
sæcce secean ofer sealt wæter, 
hilde to Hiorote? Ac ðu Hroðgare 
widcuðne wean wihte gebettest, 
mærum ðeodne? Ic ðæs modceare 
sorhwylmum seað, siðe ne truwode 
leofes mannes; ic ðe lange bæd 
þæt ðu þone wælgæst wihte ne grette, 
lete Suðdene sylfe geweorðan 
guðe wið Grendel. Gode ic þanc secge 
þæs ðe ic ðe gesundne geseon moste." 
Biowulf maðelode, bearn Ecgðioes: 
"þæt is undyrne, dryhten Higelac, 
micel gemeting, monegum fira, 
hwylc orleghwil uncer Grendles 
wearð on ðam wange, þær he worna fela 
Sigescyldingum sorge gefremede, 
yrmðe to aldre. Ic ðæt eall gewræc, 
swa begylpan ne þearf Grendeles maga 
ænig ofer eorðan uhthlem þone, 
se ðe lengest leofað laðan cynnes, 
facne bifongen. Ic ðær furðum cwom 
to ðam hringsele Hroðgar gretan; 
sona me se mæra mago Healfdenes, 
syððan he modsefan minne cuðe, 
wið his sylfes sunu setl getæhte. 
Weorod wæs on wynne; ne seah ic widan feorh 
under heofones hwealf healsittendra 
medudream maran. Hwilum mæru cwen, 
friðusibb folca, flet eall geondhwearf, 
bædde byre geonge; oft hio beahwriðan 
secge sealde, ær hie to setle geong. 
Hwilum for duguðe dohtor Hroðgares 
eorlum on ende ealuwæge bær; 
þa ic Freaware fletsittende 
nemnan hyrde, þær hio nægled sinc 
hæleðum sealde. Sio gehaten is, 
geong, goldhroden, gladum suna Frodan; 
hafað þæs geworden wine Scyldinga, 
rices hyrde, ond þæt ræd talað, 
þæt he mid ðy wife wælfæhða dæl, 
sæcca gesette. Oft seldan hwær 
æfter leodhryre lytle hwile 
bongar bugeð, þeah seo bryd duge! 
Mæg þæs þonne ofþyncan ðeodne Heaðobeardna 
ond þegna gehwam þara leoda, 
þonne he mid fæmnan on flett gæð, 
dryhtbearn Dena, duguða biwenede; 
on him gladiað gomelra lafe, 
heard ond hringmæl Heaðabeardna gestreon 
þenden hie ðam wæpnum wealdan moston, 
oððæt hie forlæddan to ðam lindplegan 
swæse gesiðas ond hyra sylfra feorh. 
þonne cwið æt beore se ðe beah gesyhð, 
eald æscwiga, se ðe eall geman, 
garcwealm gumena (him bið grim sefa), 
onginneð geomormod geongum cempan 
þurh hreðra gehygd higes cunnian, 
wigbealu weccean, ond þæt word acwyð: 
'Meaht ðu, min wine, mece gecnawan 
þone þin fæder to gefeohte bær 
under heregriman hindeman siðe, 
dyre iren, þær hyne Dene slogon, 
weoldon wælstowe, syððan Wiðergyld læg, 
æfter hæleþa hryre, hwate Scyldungas? 
Nu her þara banena byre nathwylces 
frætwum hremig on flet gæð, 
morðres gylpeð, ond þone maðþum byreð, 
þone þe ðu mid rihte rædan sceoldest.' 
Manað swa ond myndgað mæla gehwylce 
sarum wordum, oððæt sæl cymeð 
þæt se fæmnan þegn fore fæder dædum 
æfter billes bite blodfag swefeð, 
ealdres scyldig; him se oðer þonan 
losað lifigende, con him land geare. 
þonne bioð abrocene on ba healfe 
aðsweord eorla; syððan Ingelde 
weallað wælniðas, ond him wiflufan 
æfter cearwælmum colran weorðað. 
þy ic Heaðobeardna hyldo ne telge, 
dryhtsibbe dæl Denum unfæcne, 
freondscipe fæstne. Ic sceal forð sprecan 
gen ymbe Grendel, þæt ðu geare cunne, 
sinces brytta, to hwan syððan wearð 
hondræs hæleða. Syððan heofones gim 
glad ofer grundas, gæst yrre cwom, 
eatol, æfengrom, user neosan, 
ðær we gesunde sæl weardodon. 
þær wæs Hondscio hild onsæge, 
feorhbealu fægum; he fyrmest læg, 
gyrded cempa; him Grendel wearð, 
mærum maguþegne to muðbonan, 
leofes mannes lic eall forswealg. 
No ðy ær ut ða gen idelhende 
bona blodigtoð, bealewa gemyndig, 
of ðam goldsele gongan wolde, 
ac he mægnes rof min costode, 
grapode gearofolm. Glof hangode 
sid ond syllic, searobendum fæst; 
sio wæs orðoncum eall gegyrwed 
deofles cræftum ond dracan fellum. 
He mec þær on innan unsynnigne, 
dior dædfruma, gedon wolde 
manigra sumne; hyt ne mihte swa, 
syððan ic on yrre uppriht astod. 
To lang ys to reccenne hu ic ðam leodsceaðan 
yfla gehwylces ondlean forgeald; 
þær ic, þeoden min, þine leode 
weorðode weorcum. He on weg losade, 
lytle hwile lifwynna breac; 
hwæþre him sio swiðre swaðe weardade 
hand on Hiorte, ond he hean ðonan 
modes geomor meregrund gefeoll. 
Me þone wælræs wine Scildunga 
fættan golde fela leanode, 
manegum maðmum, syððan mergen com 
ond we to symble geseten hæfdon. 
þær wæs gidd ond gleo. Gomela Scilding, 
felafricgende, feorran rehte; 
hwilum hildedeor hearpan wynne, 
gomenwudu grette, hwilum gyd awræc 
soð ond sarlic, hwilum syllic spell 
rehte æfter rihte rumheort cyning. 
Hwilum eft ongan, eldo gebunden, 
gomel guðwiga gioguðe cwiðan, 
hildestrengo; hreðer inne weoll, 
þonne he wintrum frod worn gemunde. 
Swa we þær inne ondlangne dæg 
niode naman, oððæt niht becwom 
oðer to yldum. þa wæs eft hraðe 
gearo gyrnwræce Grendeles modor, 
siðode sorhfull; sunu deað fornam, 
wighete Wedra. Wif unhyre 
hyre bearn gewræc, beorn acwealde 
ellenlice; þær wæs æschere, 
frodan fyrnwitan, feorh uðgenge. 
Noðer hy hine ne moston, syððan mergen cwom, 
deaðwerigne, Denia leode, 
bronde forbærnan, ne on bæl hladan 
leofne mannan; hio þæt lic ætbær 
feondes fæðmum under firgenstream. 
þæt wæs Hroðgare hreowa tornost 
þara þe leodfruman lange begeate. 
þa se ðeoden mec ðine life 
healsode hreohmod, þæt ic on holma geþring 
eorlscipe efnde, ealdre geneðde, 
mærðo fremede; he me mede gehet. 
Ic ða ðæs wælmes, þe is wide cuð, 
grimne gryrelicne grundhyrde fond; 
þær unc hwile wæs hand gemæne, 
holm heolfre weoll, ond ic heafde becearf 
in ðam guðsele Grendeles modor 
eacnum ecgum, unsofte þonan 
feorh oðferede. Næs ic fæge þa gyt, 
ac me eorla hleo eft gesealde 
maðma menigeo, maga Healfdenes. 
Swa se ðeodkyning þeawum lyfde. 
Nealles ic ðam leanum forloren hæfde, 
mægnes mede, ac he me maðmas geaf, 
sunu Healfdenes, on minne sylfes dom; 
ða ic ðe, beorncyning, bringan wylle, 
estum geywan. Gen is eall æt ðe 
lissa gelong; ic lyt hafo 
heafodmaga nefne, Hygelac, ðec." 
Het ða in beran eaforheafodsegn, 
heaðosteapne helm, hare byrnan, 
guðsweord geatolic, gyd æfter wræc: 
"Me ðis hildesceorp Hroðgar sealde, 
snotra fengel, sume worde het 
þæt ic his ærest ðe est gesægde; 
cwæð þæt hyt hæfde Hiorogar cyning, 
leod Scyldunga lange hwile; 
no ðy ær suna sinum syllan wolde, 
hwatum Heorowearde, þeah he him hold wære, 
breostgewædu. Bruc ealles well!" 
Hyrde ic þæt þam frætwum feower mearas 
lungre, gelice, last weardode, 
æppelfealuwe; he him est geteah 
meara ond maðma. Swa sceal mæg don, 
nealles inwitnet oðrum bregdon 
dyrnum cræfte, deað renian 
hondgesteallan. Hygelace wæs, 
niða heardum, nefa swyðe hold, 
ond gehwæðer oðrum hroþra gemyndig. 
Hyrde ic þæt he ðone healsbeah Hygde gesealde, 
wrætlicne wundurmaððum, ðone þe him Wealhðeo geaf, 
ðeodnes dohtor, þrio wicg somod 
swancor ond sadolbeorht; hyre syððan wæs 
æfter beahðege breost geweorðod. 
Swa bealdode bearn Ecgðeowes, 
guma guðum cuð, godum dædum, 
dreah æfter dome, nealles druncne slog 
heorðgeneatas; næs him hreoh sefa, 
ac he mancynnes mæste cræfte 
ginfæstan gife, þe him god sealde, 
heold hildedeor. Hean wæs lange, 
swa hyne Geata bearn godne ne tealdon, 
ne hyne on medobence micles wyrðne 
drihten Wedera gedon wolde; 
swyðe wendon þæt he sleac wære, 
æðeling unfrom. Edwenden cwom 
tireadigum menn torna gehwylces. 
Het ða eorla hleo in gefetian, 
heaðorof cyning, Hreðles lafe 
golde gegyrede; næs mid Geatum ða 
sincmaðþum selra on sweordes had; 
þæt he on Biowulfes bearm alegde 
ond him gesealde seofan þusendo, 
bold ond bregostol. Him wæs bam samod 
on ðam leodscipe lond gecynde, 
eard, eðelriht, oðrum swiðor 
side rice þam ðær selra wæs. 
Eft þæt geiode ufaran dogrum 
hildehlæmmum, syððan Hygelac læg 
ond Heardrede hildemeceas 
under bordhreoðan to bonan wurdon, 
ða hyne gesohtan on sigeþeode 
hearde hildefrecan, Heaðoscilfingas, 
niða genægdan nefan Hererices, 
syððan Beowulfe brade rice 
on hand gehwearf; he geheold tela 
fiftig wintra (wæs ða frod cyning, 
eald eþelweard), oððæt an ongan 
deorcum nihtum draca ricsian, 
se ðe on heaum hofe hord beweotode, 
stanbeorh steapne; stig under læg, 
eldum uncuð. þær on innan giong 
niða nathwylc, se ðe neh gefeng 
hæðnum horde, hond ......, 
since fahne. He þæt syððan ......, 
þeah ðe he slæpende besyred wurde 
þeofes cræfte; þæt sie ðiod onfand, 
bufolc beorna, þæt he gebolgen wæs. 
Nealles mid gewealdum wyrmhord abræc 
sylfes willum, se ðe him sare gesceod, 
ac for þreanedlan þeow nathwylces 
hæleða bearna heteswengeas fleah, 
ærnes þearfa, ond ðær inne fealh, 
secg synbysig, sona onfunde 
þæt þær ðam gyste gryrebroga stod; 
hwæðre earmsceapen 
 ...sceapen 
 þa hyne se fær begeat. 
Sincfæt ......; þær wæs swylcra fela 
in ðam eorðhuse ærgestreona, 
swa hy on geardagum gumena nathwylc, 
eormenlafe æþelan cynnes, 
þanchycgende þær gehydde, 
deore maðmas. Ealle hie deað fornam 
ærran mælum, ond se an ða gen 
leoda duguðe, se ðær lengest hwearf, 
weard winegeomor, wende þæs ylcan, 
þæt he lytel fæc longgestreona 
brucan moste. Beorh eallgearo 
wunode on wonge wæteryðum neah, 
niwe be næsse, nearocræftum fæst. 
þær on innan bær eorlgestreona 
hringa hyrde hordwyrðne dæl, 
fættan goldes, fea worda cwæð: 
"Heald þu nu, hruse, nu hæleð ne moston, 
eorla æhte! Hwæt, hyt ær on ðe 
gode begeaton. Guðdeað fornam, 
feorhbealo frecne, fyra gehwylcne 
leoda minra, þara ðe þis lif ofgeaf, 
gesawon seledream. Ic nah hwa sweord wege 
oððe feormie fæted wæge, 
dryncfæt deore; duguð ellor sceoc. 
Sceal se hearda helm hyrsted golde 
fætum befeallen; feormynd swefað, 
þa ðe beadogriman bywan sceoldon, 
ge swylce seo herepad, sio æt hilde gebad 
ofer borda gebræc bite irena, 
brosnað æfter beorne. Ne mæg byrnan hring 
æfter wigfruman wide feran, 
hæleðum be healfe. Næs hearpan wyn, 
gomen gleobeames, ne god hafoc 
geond sæl swingeð, ne se swifta mearh 
burhstede beateð. Bealocwealm hafað 
fela feorhcynna forð onsended!" 
Swa giomormod giohðo mænde 
an æfter eallum, unbliðe hwearf 
dæges ond nihtes, oððæt deaðes wylm 
hran æt heortan. Hordwynne fond 
eald uhtsceaða opene standan, 
se ðe byrnende biorgas seceð, 
nacod niðdraca, nihtes fleogeð 
fyre befangen; hyne foldbuend 
swiðe ondrædað. He gesecean sceall 
hord on hrusan, þær he hæðen gold 
warað wintrum frod, ne byð him wihte ðy sel. 
Swa se ðeodsceaða þreo hund wintra 
heold on hrusan hordærna sum, 
eacencræftig, oððæt hyne an abealch 
mon on mode; mandryhtne bær 
fæted wæge, frioðowære bæd 
hlaford sinne. ða wæs hord rasod, 
onboren beaga hord, bene getiðad 
feasceaftum men. Frea sceawode 
fira fyrngeweorc forman siðe. 
þa se wyrm onwoc, wroht wæs geniwad; 
stonc ða æfter stane, stearcheort onfand 
feondes fotlast; he to forð gestop 
dyrnan cræfte dracan heafde neah. 
Swa mæg unfæge eaðe gedigan 
wean ond wræcsið, se ðe waldendes 
hyldo gehealdeþ! Hordweard sohte 
georne æfter grunde, wolde guman findan, 
þone þe him on sweofote sare geteode, 
hat ond hreohmod hlæw oft ymbehwearf 
ealne utanweardne, ne ðær ænig mon 
on þære westenne; hwæðre wiges gefeh, 
beaduwe weorces, hwilum on beorh æthwearf, 
sincfæt sohte. He þæt sona onfand 
ðæt hæfde gumena sum goldes gefandod, 
heahgestreona. Hordweard onbad 
earfoðlice oððæt æfen cwom; 
wæs ða gebolgen beorges hyrde, 
wolde se laða lige forgyldan 
drincfæt dyre. þa wæs dæg sceacen 
wyrme on willan; no on wealle læg, 
bidan wolde, ac mid bæle for, 
fyre gefysed. Wæs se fruma egeslic 
leodum on lande, swa hyt lungre wearð 
on hyra sincgifan sare geendod. 
ða se gæst ongan gledum spiwan, 
beorht hofu bærnan; bryneleoma stod 
eldum on andan. No ðær aht cwices 
lað lyftfloga læfan wolde. 
Wæs þæs wyrmes wig wide gesyne, 
nearofages nið nean ond feorran, 
hu se guðsceaða Geata leode 
hatode ond hynde; hord eft gesceat, 
dryhtsele dyrnne, ær dæges hwile. 
Hæfde landwara lige befangen, 
bæle ond bronde, beorges getruwode, 
wiges ond wealles; him seo wen geleah. 
þa wæs Biowulfe broga gecyðed 
snude to soðe, þæt his sylfes ham, 
bolda selest, brynewylmum mealt, 
gifstol Geata. þæt ðam godan wæs 
hreow on hreðre, hygesorga mæst; 
wende se wisa þæt he wealdende 
ofer ealde riht, ecean dryhtne, 
bitre gebulge. Breost innan weoll 
þeostrum geþoncum, swa him geþywe ne wæs. 
Hæfde ligdraca leoda fæsten, 
ealond utan, eorðweard ðone 
gledum forgrunden; him ðæs guðkyning, 
Wedera þioden, wræce leornode. 
Heht him þa gewyrcean wigendra hleo 
eallirenne, eorla dryhten, 
wigbord wrætlic; wisse he gearwe 
þæt him holtwudu helpan ne meahte, 
lind wið lige. Sceolde lændaga 
æþeling ærgod ende gebidan, 
worulde lifes, ond se wyrm somod, 
þeah ðe hordwelan heolde lange. 
Oferhogode ða hringa fengel 
þæt he þone widflogan weorode gesohte, 
sidan herge; no he him þa sæcce ondred, 
ne him þæs wyrmes wig for wiht dyde, 
eafoð ond ellen, forðon he ær fela 
nearo neðende niða gedigde, 
hildehlemma, syððan he Hroðgares, 
sigoreadig secg, sele fælsode 
ond æt guðe forgrap Grendeles mægum 
laðan cynnes. No þæt læsest wæs 
hondgemota, þær mon Hygelac sloh, 
syððan Geata cyning guðe ræsum, 
freawine folca Freslondum on, 
Hreðles eafora hiorodryncum swealt, 
bille gebeaten. þonan Biowulf com 
sylfes cræfte, sundnytte dreah; 
hæfde him on earme ana XXX 
hildegeatwa, þa he to holme beag. 
Nealles Hetware hremge þorfton 
feðewiges, þe him foran ongean 
linde bæron; lyt eft becwom 
fram þam hildfrecan hames niosan. 
Oferswam ða sioleða bigong sunu Ecgðeowes, 
earm anhaga, eft to leodum; 
þær him Hygd gebead hord ond rice, 
beagas ond bregostol, bearne ne truwode 
þæt he wið ælfylcum eþelstolas 
healdan cuðe, ða wæs Hygelac dead. 
No ðy ær feasceafte findan meahton 
æt ðam æðelinge ænige ðinga, 
þæt he Heardrede hlaford wære 
oððe þone cynedom ciosan wolde; 
hwæðre he him on folce freondlarum heold, 
estum mid are, oððæt he yldra wearð, 
Wedergeatum weold. Hyne wræcmæcgas 
ofer sæ sohtan, suna Ohteres; 
hæfdon hy forhealden helm Scylfinga, 
þone selestan sæcyninga 
þara ðe in Swiorice sinc brytnade, 
mærne þeoden. Him þæt to mearce wearð; 
he þær for feorme feorhwunde hleat 
sweordes swengum, sunu Hygelaces, 
ond him eft gewat Ongenðioes bearn 
hames niosan, syððan Heardred læg, 
let ðone bregostol Biowulf healdan, 
Geatum wealdan. þæt wæs god cyning! 
Se ðæs leodhryres lean gemunde 
uferan dogrum, Eadgilse wearð 
feasceaftum freond, folce gestepte 
ofer sæ side sunu Ohteres, 
wigum ond wæpnum; he gewræc syððan 
cealdum cearsiðum, cyning ealdre bineat. 
Swa he niða gehwane genesen hæfde, 
sliðra geslyhta, sunu Ecgðiowes, 
ellenweorca, oð ðone anne dæg 
þe he wið þam wyrme gewegan sceolde. 
Gewat þa XIIa sum torne gebolgen 
dryhten Geata dracan sceawian. 
Hæfde þa gefrunen hwanan sio fæhð aras, 
bealonið biorna; him to bearme cwom 
maðþumfæt mære þurh ðæs meldan hond. 
Se wæs on ðam ðreate þreotteoða secg, 
se ðæs orleges or onstealde, 
hæft hygegiomor, sceolde hean ðonon 
wong wisian. He ofer willan giong 
to ðæs ðe he eorðsele anne wisse, 
hlæw under hrusan holmwylme neh, 
yðgewinne; se wæs innan full 
wrætta ond wira. Weard unhiore, 
gearo guðfreca, goldmaðmas heold, 
eald under eorðan. Næs þæt yðe ceap 
to gegangenne gumena ænigum! 
Gesæt ða on næsse niðheard cyning, 
þenden hælo abead heorðgeneatum, 
goldwine Geata. Him wæs geomor sefa, 
wæfre ond wælfus, wyrd ungemete neah, 
se ðone gomelan gretan sceolde, 
secean sawle hord, sundur gedælan 
lif wið lice, no þon lange wæs 
feorh æþelinges flæsce bewunden. 
Biowulf maþelade, bearn Ecgðeowes: 
"Fela ic on giogoðe guðræsa genæs, 
orleghwila; ic þæt eall gemon. 
Ic wæs syfanwintre, þa mec sinca baldor, 
freawine folca, æt minum fæder genam; 
heold mec ond hæfde Hreðel cyning, 
geaf me sinc ond symbel, sibbe gemunde. 
Næs ic him to life laðra owihte, 
beorn in burgum, þonne his bearna hwylc, 
Herebeald ond Hæðcyn oððe Hygelac min. 
Wæs þam yldestan ungedefelice 
mæges dædum morþorbed stred, 
syððan hyne Hæðcyn of hornbogan, 
his freawine, flane geswencte, 
miste mercelses ond his mæg ofscet, 
broðor oðerne blodigan gare. 
þæt wæs feohleas gefeoht, fyrenum gesyngad, 
hreðre hygemeðe; sceolde hwæðre swa þeah 
æðeling unwrecen ealdres linnan. 
Swa bið geomorlic gomelum ceorle 
to gebidanne, þæt his byre ride 
giong on galgan, þonne he gyd wrece, 
sarigne sang, þonne his sunu hangað 
hrefne to hroðre, ond he him helpe ne mæg, 
eald ond infrod, ænige gefremman. 
Symble bið gemyndgad morna gehwylce 
eaforan ellorsið; oðres ne gymeð 
to gebidanne burgum in innan 
yrfeweardas, þonne se an hafað 
þurh deaðes nyd dæda gefondad. 
Gesyhð sorhcearig on his suna bure 
winsele westne, windge reste 
reote berofene. Ridend swefað, 
hæleð in hoðman; nis þær hearpan sweg, 
gomen in geardum, swylce ðær iu wæron. 
Gewiteð þonne on sealman, sorhleoð gæleð 
an æfter anum; þuhte him eall to rum, 
wongas ond wicstede. Swa Wedra helm 
æfter Herebealde heortan sorge 
weallende wæg. Wihte ne meahte 
on ðam feorhbonan fæghðe gebetan; 
no ðy ær he þone heaðorinc hatian ne meahte 
laðum dædum, þeah him leof ne wæs. 
He ða mid þære sorhge, þe him swa sar belamp, 
gumdream ofgeaf, godes leoht geceas, 
eaferum læfde, swa deð eadig mon, 
lond ond leodbyrig, þa he of life gewat. 
þa wæs synn ond sacu Sweona ond Geata 
ofer wid wæter, wroht gemæne, 
herenið hearda, syððan Hreðel swealt, 
oððe him Ongenðeowes eaferan wæran 
frome, fyrdhwate, freode ne woldon 
ofer heafo healdan, ac ymb Hreosnabeorh 
eatolne inwitscear oft gefremedon. 
þæt mægwine mine gewræcan, 
fæhðe ond fyrene, swa hyt gefræge wæs, 
þeah ðe oðer his ealdre gebohte, 
heardan ceape; Hæðcynne wearð, 
Geata dryhtne, guð onsæge. 
þa ic on morgne gefrægn mæg oðerne 
billes ecgum on bonan stælan, 
þær Ongenþeow Eofores niosað. 
Guðhelm toglad, gomela Scylfing 
hreas hildeblac; hond gemunde 
fæhðo genoge, feorhsweng ne ofteah. 
Ic him þa maðmas, þe he me sealde, 
geald æt guðe, swa me gifeðe wæs, 
leohtan sweorde; he me lond forgeaf, 
eard, eðelwyn. Næs him ænig þearf 
þæt he to Gifðum oððe to Gardenum 
oððe in Swiorice secean þurfe 
wyrsan wigfrecan, weorðe gecypan. 
Symle ic him on feðan beforan wolde, 
ana on orde, ond swa to aldre sceall 
sæcce fremman, þenden þis sweord þolað, 
þæt mec ær ond sið oft gelæste. 
Syððan ic for dugeðum Dæghrefne wearð 
to handbonan, Huga cempan; 
nalles he ða frætwe Frescyninge, 
breostweorðunge, bringan moste, 
ac in compe gecrong cumbles hyrde, 
æþeling on elne; ne wæs ecg bona, 
ac him hildegrap heortan wylmas, 
banhus gebræc. Nu sceall billes ecg, 
hond ond heard sweord, ymb hord wigan." 
Beowulf maðelode, beotwordum spræc 
niehstan siðe: "Ic geneðde fela 
guða on geogoðe; gyt ic wylle, 
frod folces weard, fæhðe secan, 
mærðu fremman, gif mec se mansceaða 
of eorðsele ut geseceð." 
Gegrette ða gumena gehwylcne, 
hwate helmberend, hindeman siðe, 
swæse gesiðas: "Nolde ic sweord beran, 
wæpen to wyrme, gif ic wiste hu 
wið ðam aglæcean elles meahte 
gylpe wiðgripan, swa ic gio wið Grendle dyde. 
Ac ic ðær heaðufyres hates wene, 
oreðes ond attres; forðon ic me on hafu 
bord ond byrnan. Nelle ic beorges weard 
forfleon fotes trem, ac unc furður sceal 
weorðan æt wealle, swa unc wyrd geteoð, 
metod manna gehwæs. Ic eom on mode from 
þæt ic wið þone guðflogan gylp ofersitte. 
Gebide ge on beorge byrnum werede, 
secgas on searwum, hwæðer sel mæge 
æfter wælræse wunde gedygan 
uncer twega. Nis þæt eower sið 
ne gemet mannes, nefne min anes, 
þæt he wið aglæcean eofoðo dæle, 
eorlscype efne. Ic mid elne sceall 
gold gegangan, oððe guð nimeð, 
feorhbealu frecne, frean eowerne!" 
Aras ða bi ronde rof oretta, 
heard under helme, hiorosercean bær 
under stancleofu, strengo getruwode 
anes mannes. Ne bið swylc earges sið! 
Geseah ða be wealle se ðe worna fela, 
gumcystum god, guða gedigde, 
hildehlemma, þonne hnitan feðan, 
stondan stanbogan, stream ut þonan 
brecan of beorge. Wæs þære burnan wælm 
heaðofyrum hat; ne meahte horde neah 
unbyrnende ænige hwile 
deop gedygan for dracan lege. 
Let ða of breostum, ða he gebolgen wæs, 
Wedergeata leod word ut faran, 
stearcheort styrmde; stefn in becom 
heaðotorht hlynnan under harne stan. 
Hete wæs onhrered, hordweard oncniow 
mannes reorde; næs ðær mara fyrst 
freode to friclan. From ærest cwom 
oruð aglæcean ut of stane, 
hat hildeswat. Hruse dynede. 
Biorn under beorge bordrand onswaf 
wið ðam gryregieste, Geata dryhten; 
ða wæs hringbogan heorte gefysed 
sæcce to seceanne. Sweord ær gebræd 
god guðcyning, gomele lafe, 
ecgum unslaw; æghwæðrum wæs 
bealohycgendra broga fram oðrum. 
Stiðmod gestod wið steapne rond 
winia bealdor, ða se wyrm gebeah 
snude tosomne; he on searwum bad. 
Gewat ða byrnende gebogen scriðan, 
to gescipe scyndan. Scyld wel gebearg 
life ond lice læssan hwile 
mærum þeodne þonne his myne sohte, 
ðær he þy fyrste, forman dogore 
wealdan moste swa him wyrd ne gescraf 
hreð æt hilde. Hond up abræd 
Geata dryhten, gryrefahne sloh 
incgelafe, þæt sio ecg gewac 
brun on bane, bat unswiðor 
þonne his ðiodcyning þearfe hæfde, 
bysigum gebæded. þa wæs beorges weard 
æfter heaðuswenge on hreoum mode, 
wearp wælfyre; wide sprungon 
hildeleoman. Hreðsigora ne gealp 
goldwine Geata; guðbill geswac, 
nacod æt niðe, swa hyt no sceolde, 
iren ærgod. Ne wæs þæt eðe sið, 
þæt se mæra maga Ecgðeowes 
grundwong þone ofgyfan wolde; 
sceolde ofer willan wic eardian 
elles hwergen, swa sceal æghwylc mon 
alætan lændagas. Næs ða long to ðon 
þæt ða aglæcean hy eft gemetton. 
Hyrte hyne hordweard (hreðer æðme weoll) 
niwan stefne; nearo ðrowode, 
fyre befongen, se ðe ær folce weold. 
Nealles him on heape handgesteallan, 
æðelinga bearn, ymbe gestodon 
hildecystum, ac hy on holt bugon, 
ealdre burgan. Hiora in anum weoll 
sefa wið sorgum; sibb æfre ne mæg 
wiht onwendan þam ðe wel þenceð. 
Wiglaf wæs haten Weoxstanes sunu, 
leoflic lindwiga, leod Scylfinga, 
mæg ælfheres; geseah his mondryhten 
under heregriman hat þrowian. 
Gemunde ða ða are þe he him ær forgeaf, 
wicstede weligne Wægmundinga, 
folcrihta gehwylc, swa his fæder ahte. 
Ne mihte ða forhabban; hond rond gefeng, 
geolwe linde, gomel swyrd geteah, 
þæt wæs mid eldum Eanmundes laf, 
suna Ohteres. þam æt sæcce wearð, 
wræccan wineleasum, Weohstan bana 
meces ecgum, ond his magum ætbær 
brunfagne helm, hringde byrnan, 
eald sweord etonisc; þæt him Onela forgeaf, 
his gædelinges guðgewædu, 
fyrdsearo fuslic, no ymbe ða fæhðe spræc, 
þeah ðe he his broðor bearn abredwade. 
He frætwe geheold fela missera, 
bill ond byrnan, oððæt his byre mihte 
eorlscipe efnan swa his ærfæder; 
geaf him ða mid Geatum guðgewæda, 
æghwæs unrim, þa he of ealdre gewat, 
frod on forðweg. þa wæs forma sið 
geongan cempan, þæt he guðe ræs 
mid his freodryhtne fremman sceolde. 
Ne gemealt him se modsefa, ne his mæges laf 
gewac æt wige; þæt se wyrm onfand, 
syððan hie togædre gegan hæfdon. 
Wiglaf maðelode, wordrihta fela 
sægde gesiðum (him wæs sefa geomor): 
"Ic ðæt mæl geman, þær we medu þegun, 
þonne we geheton ussum hlaforde 
in biorsele, ðe us ðas beagas geaf, 
þæt we him ða guðgetawa gyldan woldon 
gif him þyslicu þearf gelumpe, 
helmas ond heard sweord. ðe he usic on herge geceas 
to ðyssum siðfate sylfes willum, 
onmunde usic mærða, ond me þas maðmas geaf, 
þe he usic garwigend gode tealde, 
hwate helmberend, þeah ðe hlaford us 
þis ellenweorc ana aðohte 
to gefremmanne, folces hyrde, 
for ðam he manna mæst mærða gefremede, 
dæda dollicra. Nu is se dæg cumen 
þæt ure mandryhten mægenes behofað, 
godra guðrinca; wutun gongan to, 
helpan hildfruman, þenden hyt sy, 
gledegesa grim. God wat on mec 
þæt me is micle leofre þæt minne lichaman 
mid minne goldgyfan gled fæðmie. 
Ne þynceð me gerysne þæt we rondas beren 
eft to earde, nemne we æror mægen 
fane gefyllan, feorh ealgian 
Wedra ðeodnes. Ic wat geare 
þæt næron ealdgewyrht, þæt he ana scyle 
Geata duguðe gnorn þrowian, 
gesigan æt sæcce; urum sceal sweord ond helm, 
byrne ond beaduscrud, bam gemæne." 
Wod þa þurh þone wælrec, wigheafolan bær 
frean on fultum, fea worda cwæð: 
"Leofa Biowulf, læst eall tela, 
swa ðu on geoguðfeore geara gecwæde 
þæt ðu ne alæte be ðe lifigendum 
dom gedreosan. Scealt nu dædum rof, 
æðeling anhydig, ealle mægene 
feorh ealgian; ic ðe fullæstu." 
æfter ðam wordum wyrm yrre cwom, 
atol inwitgæst, oðre siðe 
fyrwylmum fah fionda niosian, 
laðra manna; ligyðum for. 
Born bord wið rond, byrne ne meahte 
geongum garwigan geoce gefremman, 
ac se maga geonga under his mæges scyld 
elne geeode, þa his agen wæs 
gledum forgrunden. þa gen guðcyning 
mærða gemunde, mægenstrengo sloh 
hildebille, þæt hyt on heafolan stod 
niþe genyded; Nægling forbærst, 
geswac æt sæcce sweord Biowulfes, 
gomol ond grægmæl. Him þæt gifeðe ne wæs 
þæt him irenna ecge mihton 
helpan æt hilde; wæs sio hond to strong, 
se ðe meca gehwane, mine gefræge, 
swenge ofersohte, þonne he to sæcce bær 
wæpen wundrum heard; næs him wihte ðe sel. 
þa wæs þeodsceaða þriddan siðe, 
frecne fyrdraca, fæhða gemyndig, 
ræsde on ðone rofan, þa him rum ageald, 
hat ond heaðogrim, heals ealne ymbefeng 
biteran banum; he geblodegod wearð 
sawuldriore, swat yðum weoll. 
ða ic æt þearfe gefrægn þeodcyninges 
andlongne eorl ellen cyðan, 
cræft ond cenðu, swa him gecynde wæs. 
Ne hedde he þæs heafolan, ac sio hand gebarn 
modiges mannes, þær he his mæges healp, 
þæt he þone niðgæst nioðor hwene sloh, 
secg on searwum, þæt ðæt sweord gedeaf, 
fah ond fæted, þæt ðæt fyr ongon 
sweðrian syððan. þa gen sylf cyning 
geweold his gewitte, wællseaxe gebræd 
biter ond beaduscearp, þæt he on byrnan wæg; 
forwrat Wedra helm wyrm on middan. 
Feond gefyldan (ferh ellen wræc), 
ond hi hyne þa begen abroten hæfdon, 
sibæðelingas. Swylc sceolde secg wesan, 
þegn æt ðearfe! þæt ðam þeodne wæs 
siðast sigehwila sylfes dædum, 
worlde geweorces. ða sio wund ongon, 
þe him se eorðdraca ær geworhte, 
swelan ond swellan; he þæt sona onfand, 
þæt him on breostum bealoniðe weoll 
attor on innan. ða se æðeling giong 
þæt he bi wealle wishycgende 
gesæt on sesse; seah on enta geweorc, 
hu ða stanbogan stapulum fæste 
ece eorðreced innan healde. 
Hyne þa mid handa heorodreorigne, 
þeoden mærne, þegn ungemete till 
winedryhten his wætere gelafede, 
hilde sædne, ond his helm onspeon. 
Biowulf maþelode (he ofer benne spræc, 
wunde wælbleate; wisse he gearwe 
þæt he dæghwila gedrogen hæfde, 
eorðan wynne; ða wæs eall sceacen 
dogorgerimes, deað ungemete neah): 
"Nu ic suna minum syllan wolde 
guðgewædu, þær me gifeðe swa 
ænig yrfeweard æfter wurde 
lice gelenge. Ic ðas leode heold 
fiftig wintra; næs se folccyning, 
ymbesittendra ænig ðara, 
þe mec guðwinum gretan dorste, 
egesan ðeon. Ic on earde bad 
mælgesceafta, heold min tela, 
ne sohte searoniðas, ne me swor fela 
aða on unriht. Ic ðæs ealles mæg 
feorhbennum seoc gefean habban; 
for ðam me witan ne ðearf waldend fira 
morðorbealo maga, þonne min sceaceð 
lif of lice. Nu ðu lungre geong 
hord sceawian under harne stan, 
Wiglaf leofa, nu se wyrm ligeð, 
swefeð sare wund, since bereafod. 
Bio nu on ofoste, þæt ic ærwelan, 
goldæht ongite, gearo sceawige 
swegle searogimmas, þæt ic ðy seft mæge 
æfter maððumwelan min alætan 
lif ond leodscipe, þone ic longe heold." 
ða ic snude gefrægn sunu Wihstanes 
æfter wordcwydum wundum dryhtne 
hyran heaðosiocum, hringnet beran, 
brogdne beadusercean under beorges hrof. 
Geseah ða sigehreðig, þa he bi sesse geong, 
magoþegn modig maððumsigla fealo, 
gold glitinian grunde getenge, 
wundur on wealle, ond þæs wyrmes denn, 
ealdes uhtflogan, orcas stondan, 
fyrnmanna fatu feormendlease, 
hyrstum behrorene; þær wæs helm monig 
eald ond omig, earmbeaga fela 
searwum gesæled. Sinc eaðe mæg, 
gold on grunde, gumcynnes gehwone 
oferhigian, hyde se ðe wylle. 
Swylce he siomian geseah segn eallgylden 
heah ofer horde, hondwundra mæst, 
gelocen leoðocræftum; of ðam leoma stod, 
þæt he þone grundwong ongitan meahte, 
wræte giondwlitan. Næs ðæs wyrmes þær 
onsyn ænig, ac hyne ecg fornam. 
ða ic on hlæwe gefrægn hord reafian, 
eald enta geweorc, anne mannan, 
him on bearm hladon bunan ond discas 
sylfes dome; segn eac genom, 
beacna beorhtost. Bill ær gescod 
(ecg wæs iren) ealdhlafordes 
þam ðara maðma mundbora wæs 
longe hwile, ligegesan wæg 
hatne for horde, hioroweallende 
middelnihtum, oðþæt he morðre swealt. 
Ar wæs on ofoste, eftsiðes georn, 
frætwum gefyrðred; hyne fyrwet bræc, 
hwæðer collenferð cwicne gemette 
in ðam wongstede Wedra þeoden 
ellensiocne, þær he hine ær forlet. 
He ða mid þam maðmum mærne þioden, 
dryhten sinne, driorigne fand 
ealdres æt ende; he hine eft ongon 
wæteres weorpan, oðþæt wordes ord 
breosthord þurhbræc. 
gomel on giohðe (gold sceawode): 
"Ic ðara frætwa frean ealles ðanc, 
wuldurcyninge, wordum secge, 
ecum dryhtne, þe ic her on starie, 
þæs ðe ic moste minum leodum 
ær swyltdæge swylc gestrynan. 
Nu ic on maðma hord mine bebohte 
frode feorhlege, fremmað gena 
leoda þearfe; ne mæg ic her leng wesan. 
Hatað heaðomære hlæw gewyrcean 
beorhtne æfter bæle æt brimes nosan; 
se scel to gemyndum minum leodum 
heah hlifian on Hronesnæsse, 
þæt hit sæliðend syððan hatan 
Biowulfes biorh, ða ðe brentingas 
ofer floda genipu feorran drifað." 
Dyde him of healse hring gyldenne 
þioden þristhydig, þegne gesealde, 
geongum garwigan, goldfahne helm, 
beah ond byrnan, het hyne brucan well: 
"þu eart endelaf usses cynnes, 
Wægmundinga. Ealle wyrd forsweop 
mine magas to metodsceafte, 
eorlas on elne; ic him æfter sceal." 
þæt wæs þam gomelan gingæste word 
breostgehygdum, ær he bæl cure, 
hate heaðowylmas; him of hreðre gewat 
sawol secean soðfæstra dom. 
ða wæs gegongen guman unfrodum 
earfoðlice, þæt he on eorðan geseah 
þone leofestan lifes æt ende 
bleate gebæran. Bona swylce læg, 
egeslic eorðdraca ealdre bereafod, 
bealwe gebæded. Beahhordum leng 
wyrm wohbogen wealdan ne moste, 
ac hine irenna ecga fornamon, 
hearde, heaðoscearde homera lafe, 
þæt se widfloga wundum stille 
hreas on hrusan hordærne neah. 
Nalles æfter lyfte lacende hwearf 
middelnihtum, maðmæhta wlonc 
ansyn ywde, ac he eorðan gefeoll 
for ðæs hildfruman hondgeweorce. 
Huru þæt on lande lyt manna ðah, 
mægenagendra, mine gefræge, 
þeah ðe he dæda gehwæs dyrstig wære, 
þæt he wið attorsceaðan oreðe geræsde, 
oððe hringsele hondum styrede, 
gif he wæccende weard onfunde 
buon on beorge. Biowulfe wearð 
dryhtmaðma dæl deaðe forgolden; 
hæfde æghwæðer ende gefered 
lænan lifes. Næs ða lang to ðon 
þæt ða hildlatan holt ofgefan, 
tydre treowlogan tyne ætsomne. 
ða ne dorston ær dareðum lacan 
on hyra mandryhtnes miclan þearfe, 
ac hy scamiende scyldas bæran, 
guðgewædu, þær se gomela læg, 
wlitan on Wilaf. He gewergad sæt, 
feðecempa, frean eaxlum neah, 
wehte hyne wætre; him wiht ne speow. 
Ne meahte he on eorðan, ðeah he uðe wel, 
on ðam frumgare feorh gehealdan, 
ne ðæs wealdendes wiht oncirran; 
wolde dom godes dædum rædan 
gumena gehwylcum, swa he nu gen deð. 
þa wæs æt ðam geongan grim ondswaru 
eðbegete þam ðe ær his elne forleas. 
Wiglaf maðelode, Weohstanes sunu, 
sec, sarigferð (seah on unleofe): 
"þæt, la, mæg secgan se ðe wyle soð specan 
þæt se mondryhten se eow ða maðmas geaf, 
eoredgeatwe, þe ge þær on standað, 
þonne he on ealubence oft gesealde 
healsittendum helm ond byrnan, 
þeoden his þegnum, swylce he þrydlicost 
ower feor oððe neah findan meahte, 
þæt he genunga guðgewædu 
wraðe forwurpe, ða hyne wig beget. 
Nealles folccyning fyrdgesteallum 
gylpan þorfte; hwæðre him god uðe, 
sigora waldend, þæt he hyne sylfne gewræc 
ana mid ecge, þa him wæs elnes þearf. 
Ic him lifwraðe lytle meahte 
ætgifan æt guðe, ond ongan swa þeah 
ofer min gemet mæges helpan; 
symle wæs þy sæmra, þonne ic sweorde drep 
ferhðgeniðlan, fyr unswiðor 
weoll of gewitte. Wergendra to lyt 
þrong ymbe þeoden, þa hyne sio þrag becwom. 
Nu sceal sincþego ond swyrdgifu, 
eall eðelwyn eowrum cynne, 
lufen alicgean; londrihtes mot 
þære mægburge monna æghwylc 
idel hweorfan, syððan æðelingas 
feorran gefricgean fleam eowerne, 
domleasan dæd. Deað bið sella 
eorla gehwylcum þonne edwitlif!" 
Heht ða þæt heaðoweorc to hagan biodan 
up ofer ecgclif, þær þæt eorlweorod 
morgenlongne dæg modgiomor sæt, 
bordhæbbende, bega on wenum, 
endedogores ond eftcymes 
leofes monnes. Lyt swigode 
niwra spella se ðe næs gerad, 
ac he soðlice sægde ofer ealle: 
"Nu is wilgeofa Wedra leoda, 
dryhten Geata, deaðbedde fæst, 
wunað wælreste wyrmes dædum. 
Him on efn ligeð ealdorgewinna 
sexbennum seoc; sweorde ne meahte 
on ðam aglæcean ænige þinga 
wunde gewyrcean. Wiglaf siteð 
ofer Biowulfe, byre Wihstanes, 
eorl ofer oðrum unlifigendum, 
healdeð higemæðum heafodwearde 
leofes ond laðes. Nu ys leodum wen 
orleghwile, syððan underne 
Froncum ond Frysum fyll cyninges 
wide weorðeð. Wæs sio wroht scepen 
heard wið Hugas, syððan Higelac cwom 
faran flotherge on Fresna land, 
þær hyne Hetware hilde genægdon, 
elne geeodon mid ofermægene, 
þæt se byrnwiga bugan sceolde, 
feoll on feðan, nalles frætwe geaf 
ealdor dugoðe. Us wæs a syððan 
Merewioingas milts ungyfeðe. 
Ne ic to Sweoðeode sibbe oððe treowe 
wihte ne wene, ac wæs wide cuð 
þætte Ongenðio ealdre besnyðede 
Hæðcen Hreþling wið Hrefnawudu, 
þa for onmedlan ærest gesohton 
Geata leode Guðscilfingas. 
Sona him se froda fæder Ohtheres, 
eald ond egesfull, ondslyht ageaf, 
abreot brimwisan, bryd ahredde, 
gomela iomeowlan golde berofene, 
Onelan modor ond Ohtheres, 
ond ða folgode feorhgeniðlan, 
oððæt hi oðeodon earfoðlice 
in Hrefnesholt hlafordlease. 
Besæt ða sinherge sweorda lafe, 
wundum werge, wean oft gehet 
earmre teohhe ondlonge niht, 
cwæð, he on mergenne meces ecgum 
getan wolde, sum on galgtreowum 
fuglum to gamene. Frofor eft gelamp 
sarigmodum somod ærdæge, 
syððan hie Hygelaces horn ond byman, 
gealdor ongeaton, þa se goda com 
leoda dugoðe on last faran. 
Wæs sio swatswaðu Sweona ond Geata, 
wælræs weora wide gesyne, 
hu ða folc mid him fæhðe towehton. 
Gewat him ða se goda mid his gædelingum, 
frod, felageomor, fæsten secean, 
eorl Ongenþio, ufor oncirde; 
hæfde Higelaces hilde gefrunen, 
wlonces wigcræft, wiðres ne truwode, 
þæt he sæmannum onsacan mihte, 
heaðoliðendum hord forstandan, 
bearn ond bryde; beah eft þonan 
eald under eorðweall. þa wæs æht boden 
Sweona leodum, segn Higelaces 
freoðowong þone forð ofereodon, 
syððan Hreðlingas to hagan þrungon. 
þær wearð Ongenðiow ecgum sweorda, 
blondenfexa, on bid wrecen, 
þæt se þeodcyning ðafian sceolde 
Eafores anne dom. Hyne yrringa 
Wulf Wonreding wæpne geræhte, 
þæt him for swenge swat ædrum sprong 
forð under fexe. Næs he forht swa ðeh, 
gomela Scilfing, ac forgeald hraðe 
wyrsan wrixle wælhlem þone, 
syððan ðeodcyning þyder oncirde. 
Ne meahte se snella sunu Wonredes 
ealdum ceorle ondslyht giofan, 
ac he him on heafde helm ær gescer, 
þæt he blode fah bugan sceolde, 
feoll on foldan; næs he fæge þa git, 
ac he hyne gewyrpte, þeah ðe him wund hrine. 
Let se hearda Higelaces þegn 
bradne mece, þa his broðor læg, 
eald sweord eotonisc, entiscne helm 
brecan ofer bordweal; ða gebeah cyning, 
folces hyrde, wæs in feorh dropen. 
ða wæron monige þe his mæg wriðon, 
ricone arærdon, ða him gerymed wearð 
þæt hie wælstowe wealdan moston. 
þenden reafode rinc oðerne, 
nam on Ongenðio irenbyrnan, 
heard swyrd hilted ond his helm somod, 
hares hyrste Higelace bær. 
He ðam frætwum feng ond him fægre gehet 
leana mid leodum, ond gelæste swa; 
geald þone guðræs Geata dryhten, 
Hreðles eafora, þa he to ham becom, 
Iofore ond Wulfe mid ofermaðmum, 
sealde hiora gehwæðrum hund þusenda 
landes ond locenra beaga (ne ðorfte him ða lean oðwitan 
mon on middangearde), syððan hie ða mærða geslogon, 
ond ða Iofore forgeaf angan dohtor, 
hamweorðunge, hyldo to wedde. 
þæt ys sio fæhðo ond se feondscipe, 
wælnið wera, ðæs ðe ic wen hafo, 
þe us seceað to Sweona leoda, 
syððan hie gefricgeað frean userne 
ealdorleasne, þone ðe ær geheold 
wið hettendum hord ond rice 
æfter hæleða hryre, hwate Scildingas, 
folcred fremede oððe furður gen 
eorlscipe efnde. Nu is ofost betost 
þæt we þeodcyning þær sceawian 
ond þone gebringan, þe us beagas geaf, 
on adfære. Ne scel anes hwæt 
meltan mid þam modigan, ac þær is maðma hord, 
gold unrime grimme geceapod, 
ond nu æt siðestan sylfes feore 
beagas gebohte. þa sceall brond fretan, 
æled þeccean, nalles eorl wegan 
maððum to gemyndum, ne mægð scyne 
habban on healse hringweorðunge, 
ac sceal geomormod, golde bereafod, 
oft nalles æne elland tredan, 
nu se herewisa hleahtor alegde, 
gamen ond gleodream. Forðon sceall gar wesan 
monig, morgenceald, mundum bewunden, 
hæfen on handa, nalles hearpan sweg 
wigend weccean, ac se wonna hrefn 
fus ofer fægum fela reordian, 
earne secgan hu him æt æte speow, 
þenden he wið wulf wæl reafode." 
Swa se secg hwata secggende wæs 
laðra spella; he ne leag fela 
wyrda ne worda. Weorod eall aras; 
eodon unbliðe under Earnanæs, 
wollenteare wundur sceawian. 
Fundon ða on sande sawulleasne 
hlimbed healdan þone þe him hringas geaf 
ærran mælum; þa wæs endedæg 
godum gegongen, þæt se guðcyning, 
Wedra þeoden, wundordeaðe swealt. 
ær hi þær gesegan syllicran wiht, 
wyrm on wonge wiðerræhtes þær 
laðne licgean; wæs se legdraca 
grimlic, gryrefah, gledum beswæled. 
Se wæs fiftiges fotgemearces 
lang on legere, lyftwynne heold 
nihtes hwilum, nyðer eft gewat 
dennes niosian; wæs ða deaðe fæst, 
hæfde eorðscrafa ende genyttod. 
Him big stodan bunan ond orcas, 
discas lagon ond dyre swyrd, 
omige, þurhetone, swa hie wið eorðan fæðm 
þusend wintra þær eardodon. 
þonne wæs þæt yrfe, eacencræftig, 
iumonna gold galdre bewunden, 
þæt ðam hringsele hrinan ne moste 
gumena ænig, nefne god sylfa, 
sigora soðcyning, sealde þam ðe he wolde 
(he is manna gehyld) hord openian, 
efne swa hwylcum manna swa him gemet ðuhte. 
þa wæs gesyne þæt se sið ne ðah 
þam ðe unrihte inne gehydde 
wræte under wealle. Weard ær ofsloh 
feara sumne; þa sio fæhð gewearð 
gewrecen wraðlice. Wundur hwar þonne 
eorl ellenrof ende gefere 
lifgesceafta, þonne leng ne mæg 
mon mid his magum meduseld buan. 
Swa wæs Biowulfe, þa he biorges weard 
sohte, searoniðas; seolfa ne cuðe 
þurh hwæt his worulde gedal weorðan sceolde. 
Swa hit oð domes dæg diope benemdon 
þeodnas mære, þa ðæt þær dydon, 
þæt se secg wære synnum scildig, 
hergum geheaðerod, hellbendum fæst, 
wommum gewitnad, se ðone wong strude, 
næs he goldhwæte gearwor hæfde 
agendes est ær gesceawod. 
Wiglaf maðelode, Wihstanes sunu: 
"Oft sceall eorl monig anes willan 
wræc adreogan, swa us geworden is. 
Ne meahton we gelæran leofne þeoden, 
rices hyrde, ræd ænigne, 
þæt he ne grette goldweard þone, 
lete hyne licgean þær he longe wæs, 
wicum wunian oð woruldende; 
heold on heahgesceap. Hord ys gesceawod, 
grimme gegongen; wæs þæt gifeðe to swið 
þe ðone þeodcyning þyder ontyhte. 
Ic wæs þær inne ond þæt eall geondseh, 
recedes geatwa, þa me gerymed wæs, 
nealles swæslice sið alyfed 
inn under eorðweall. Ic on ofoste gefeng 
micle mid mundum mægenbyrðenne 
hordgestreona, hider ut ætbær 
cyninge minum. Cwico wæs þa gena, 
wis ond gewittig; worn eall gespræc 
gomol on gehðo ond eowic gretan het, 
bæd þæt ge geworhton æfter wines dædum 
in bælstede beorh þone hean, 
micelne ond mærne, swa he manna wæs 
wigend weorðfullost wide geond eorðan, 
þenden he burhwelan brucan moste. 
Uton nu efstan oðre siðe, 
seon ond secean searogimma geþræc, 
wundur under wealle; ic eow wisige, 
þæt ge genoge neon sceawiað 
beagas ond brad gold. Sie sio bær gearo, 
ædre geæfned, þonne we ut cymen, 
ond þonne geferian frean userne, 
leofne mannan, þær he longe sceal 
on ðæs waldendes wære geþolian." 
Het ða gebeodan byre Wihstanes, 
hæle hildedior, hæleða monegum, 
boldagendra, þæt hie bælwudu 
feorran feredon, folcagende, 
godum togenes: "Nu sceal gled fretan, 
weaxan wonna leg wigena strengel, 
þone ðe oft gebad isernscure, 
þonne stræla storm strengum gebæded 
scoc ofer scildweall, sceft nytte heold, 
feðergearwum fus flane fulleode." 
Huru se snotra sunu Wihstanes 
acigde of corðre cyninges þegnas 
syfone tosomne, þa selestan, 
eode eahta sum under inwithrof 
hilderinca; sum on handa bær 
æledleoman, se ðe on orde geong. 
Næs ða on hlytme hwa þæt hord strude, 
syððan orwearde ænigne dæl 
secgas gesegon on sele wunian, 
læne licgan; lyt ænig mearn 
þæt hi ofostlice ut geferedon 
dyre maðmas. Dracan ec scufun, 
wyrm ofer weallclif, leton weg niman, 
flod fæðmian frætwa hyrde. 
þa wæs wunden gold on wæn hladen, 
æghwæs unrim, æþeling boren, 
har hilderinc to Hronesnæsse. 
Him ða gegiredan Geata leode 
ad on eorðan unwaclicne, 
helmum behongen, hildebordum, 
beorhtum byrnum, swa he bena wæs; 
alegdon ða tomiddes mærne þeoden 
hæleð hiofende, hlaford leofne. 
Ongunnon þa on beorge bælfyra mæst 
wigend weccan; wudurec astah, 
sweart ofer swioðole, swogende leg 
wope bewunden (windblond gelæg), 
oðþæt he ða banhus gebrocen hæfde, 
hat on hreðre. Higum unrote 
modceare mændon, mondryhtnes cwealm; 
swylce giomorgyd Geatisc meowle 
 bundenheorde 
song sorgcearig swiðe geneahhe 
þæt hio hyre heofungdagas hearde ondrede, 
wælfylla worn, werudes egesan, 
hynðo ond hæftnyd. Heofon rece swealg. 
Geworhton ða Wedra leode 
hleo on hoe, se wæs heah ond brad, 
wægliðendum wide gesyne, 
ond betimbredon on tyn dagum 
beadurofes becn, bronda lafe 
wealle beworhton, swa hyt weorðlicost 
foresnotre men findan mihton. 
Hi on beorg dydon beg ond siglu, 
eall swylce hyrsta, swylce on horde ær 
niðhedige men genumen hæfdon, 
forleton eorla gestreon eorðan healdan, 
gold on greote, þær hit nu gen lifað 
eldum swa unnyt swa hit æror wæs. 
þa ymbe hlæw riodan hildediore, 
æþelinga bearn, ealra twelfe, 
woldon ceare cwiðan ond kyning mænan, 
wordgyd wrecan ond ymb wer sprecan; 
eahtodan eorlscipe ond his ellenweorc 
duguðum demdon, swa hit gedefe bið 
þæt mon his winedryhten wordum herge, 
ferhðum freoge, þonne he forð scile 
of lichaman læded weorðan. 
Swa begnornodon Geata leode 
hlafordes hryre, heorðgeneatas, 
cwædon þæt he wære wyruldcyninga 
manna mildust ond monðwærust, 
leodum liðost ond lofgeornost. Mæg gehyran se ðe wyle be þam halgan mædene Eugenian Philyppus dæhter hu heo ðurh mægðhad mærlice þeah and þurh martyrdom þisne middaneard oferswað 
Sum æþelboren þægn wæs Philippus gehaten ðone asende se casere Commodus þe on ðam dagum rixode fram Rome.byrig to ðære byrig ðe is gehaten Alexandria 
And he hine gesette to heahgerefan ofer Alexandrian and Ægyfto lande and het þæt he heolde þa romaniscan gesætnysse 
Ðæs ðægn Philippus n æs na gefullod on Gode forþan þe cristendom n æs þa gyt geond eall cuð and seo reþe æhtnyss þa gyt n æs gestylled 
His wif wæs gecyged Claudia be þære he gestrynde twægen suna Auitum and Særgium and ane dohtor Eugenian þe we embe spræcaþ 
Ða befæste se fæder Philippus to lare þæt heo on woruldwysdome wære getogen æfter greciscre uðwytegunge and lædenre getingnysse 
Eugenia þa þæt æðele mæden wel þeah on wisdome and on uðwytegunge 
Þa becom hyre on hand þæs halgan apostoles lar Paules þæs mæran ealles manncynnes lareowes 
Þa wearð hyre mod mycclum onbryrd þuruh þa halgen lare þeah ðe heo þa gyt hæðen wære 
Heo bæd þa hyre fæder þæt heo færen moste geond his hames on Alexandiscre scyre 
Wolde swa cepan þære cristenra lare forðan þe heo n æfde on ðære byrig nænne geleaffulne mann þe hi læren cuþe forðan Philippus aflygde þa cristenan of Alexandrian ealle on ær 
Hwæt þa EVGENIA ardlice færde oð þæt heo becom þær ða cristenan sungen mid mycelre blisse þus mærsigende God 
Omnes dii gentium demonia dominus autem cælos fecit 
Ealle þære hæðenra godas syndon deofla 
and Dryhten soðlice heofonas geworhte 
Eugenia þa mycclum wearð onbryrd and mid wope gespræc hire twægen cnihtas þære naman wæron Protus et Iacinctus 
Þa wæron gelærede on Leden and on grecisc mid Eugenian mid woruldlicra lare and wæron eunuchi þæt synt belisnode and wæron heora hlæfdige holde and getrywe 
Ða nam Eugenia hi on sundorspræce het hi gebroðra and bæd þæt hi hyre fæx forcurfon on wæpmonna wysan and mid wædum gehiwodon swylce heo cniht wære 
Wolde ðam cristenan genealecan on wærlicum hiwe þæt heo ne wurde ameldod 
Hi færdon ða þry and heora gefæran forleton oð þæt hi becoman to ðære cristenra wununge þær hi dæges and nihtes heora Drihten heroden 
On ðam ylcan dæge com sum bisceop Helenus gehaten haliges lifes mid mycelre meniu anmodlice singende 
Uia iustorum recta facta est et iter sanctorum preparata est 
þæt is þæra rihtwisra wæg is gerihtlæced 
and þæra halgena siðfæt is gegearcod 
Þes bisceop worhta fæla wundra þuruh God 
and him wearð geswutelod on swæfne be þysum 
and eall þæs mædenes mod him wearð ameldod 
Ða gespræc þæt mæden sumne messepreost Eutropius gehaten þæt he hyre ærende abude þam bisceope þysum wordum geornlice 
we ðry gebroðra wyllað gecyrran fram þam fulan hæðenscype to hælende Criste 
and we n ellað nateshwon us næfre totweman 
Þa þæs on mergen se mæssepreost abead þæs mædenes word þam mæron bisceope Þa het se bisceop hi gelangian mycclum þanciende þam ælmihtigan Gode þæt he wolde him onwreon þæs mædenes wyllan 
He genam hi þa onsundron and sæde hyre gewislice hwæt heo man ne wæs and hwylcere mægþe and þæt heo þurh mægðhad mycclum gelicode þam heofonlican cyninge þe heo gecoren hæfde and cwæð þæt heo sceolde swiðlice æhtnyssa for mægðhade ðrowian and þeah beon gescyld þurh þone soðan Drihten þe gescylt his gecorenan 
To hire twam cnihtum he cwæð þæt hi heoldan æþelborennyss on mode þeah þe hi mannum þeowdon and cwæð þæt hi Crist gespræce þysum godspellicum wordum 
Ne hate ic eow na þeowan 
ac ge synd mine freond 
Þa bebead se biscop þam gebogenan mædene þæt heo swa þurhwunade on þam wærlicum hiwe oþ þæt hi on fante gefullode wurdon and mynsterlicre drohtnunge dearnunge geþeodde 
Eugenia þa wunode on þam mynstre mid wærlicum mode þeah þe heo mæden wære mid hyre twam cnihtum uncuð gehwam And heold on hyre þeawum halige drohtnunge ðurh modes liþnesse and mycelre eadmodnesse and þurh halige mægnu þam hælende gecwæmde 
Heo þeah on lare þæs rihtan geleafan and on godcundlicum gewrytum mid godum wyllan and wearð awend of wulfe to sceape 
Hyre geeuenlæhton eac hyre cnihtas Protus et Iacinctus on synderlicre drohtnunge and hyre digolnysse eallum bedyrndon 
Philippus ða se fæder forwearð on mode 
and seo modor Claudia mid murcnunge wæs fornumen 
and eall seo mægð on mode wearð astyred and sohten þæt mæden mid mycelre sarnysse 
Hi axoden æt wyccum and æt wisum dryum eac æt heora leasum godum be þære Godes þinene 
Him wearð þa gesæd to soþum þinge þæt ða godes hi gegripon for hyre godnysse 
Þa gelyfde se fæder þære leasunga and het asmiðigen of smætum golde hyre anlycnysse and þa wurðode swa swa halige gydenan 
ac hit wæs gold swa þeah 
Þa æfter þrym gearum þæs þe heo gecyrred wæs gewat se abbod þe hyre ealdor wæs 
And þa gebroðra sona ceosan ongunnen Eugenian to abbude for hyre arfæstan life and n yston þæt heo wæs wimman swa þeah 
Ða wearð þæt mæden mycclum hohful hu heo æfre wæras wissian sceolde 
Ne dorste swa þeah hi ealle gedrefan and hyra geþeaht forseon ac fæng to ðam hade 
Hwæt ða Eugenia hym eallum gebysnode mid goddre gedrohtnunge to Godes þeowdome and mid carfulnysse þonne hyred gewissode 
Hyre geuðe þa se ælmihtiga wealdend þæt heo untrume menn mihte gehælan swa hwylcne swa heo geneosode licgende on sare 
Heo aflygde eac swylce þa fulan deofla fram ofsættum mannum þurh soðne geleafan 
Þa wæs sum wif wælig on æhtum Melantia gecyged swiðe þearle gedreht mid langsumum feofore and com to ðære femnan 
Eugenia þa hi gesmyrode mid gehalgodum ele and eac gemearcode mid rodetacne 
And heo þæt reðe attor eall ut aspaw þe hyre dærede and wearþ gehæled þurh þæt halige mæden 
Þa bead seo wydewe þam mædene sceattas for hyre hæle 
ac heo hi forsoc and tihte ða oþre þæt heo hi dælde þearfum and wædlum for ðam gewissan eadleane 
Ða gewænde seo wydewe ham to hyre agenum and com siððan gelome mid leasum mode to þam wlytegan mædene 
wende þæt heo cniht wære and mænigfealde sceattas hyre unmæðlice bead 
Ac þa þa heo geseah þæt seo soðfæste fæmne hyre laca ne rohte ne hyre rununga þa wearð heo mid yfele eall afylled and gebræd hi seoce mid bysmorfullum geþance 
Heo bæd þa Eugenian þæt heo hi geneosode and ongan hyre sæcgan hyre sweartan geþohtas 
Cwæð þæt heo wære wydewe on þam geare 
and hyre wer læfde unlytle æhta on lande and on feo and on forewyrcendum 
And unc n æs gemæne man on ðysum lyfe 
Nu is min mod awend mycclum to ðe þæt þu hlaford beo þæra æhta and min 
Ic wene þæt hit ne sy unrihtwisnysse ætforan Gode þeah ðe þu wifes bruce and blysse on life 
Ða andwyrde Eugenia þyssere olecunge and cwæð to þam wife mid þisum ingehyde þæt ða gewylnunga þissere andweardan worulde synt swiðe swicole þeah þe hi geswæse beon And þæs lichoman lustas gelome bepæceð and to sarnissum gelædað þa þe hi swiðost lufiað 
Æfter þissere tihtinge and on oðrum larum beclypte seo myltestre þæt clæne mæden and wolde hi gebygan to bismorlicum hæmede 
Hwæt ða Eugenia hi gebletsode and cwæð to ðære sceande þæt heo soðlice wære galnysse ontendnyss and gramena mæge þeostra gefæra and mid sweartnysse afylled deaðes dohtor and deofles fætels 
Habban þine æhta þine gelican 
We habbað ealle ðing mid þam ælmihtigan Drihtne 
Ða wearð Melantia micclum ofsceamod 
wende þæt heo wolde hyre word ameldian buton heo sylf on ær hit openlice cydde 
Færde þa ardlice to Alexandrian byrig to þam heahgeræfan þe wæs gehaten Philippus Eugenian fæder þeah seo fule þæt n yste and begann hi to wrægenne and wolde forsæcgan 
Cwæð þæt heo eode to hyre licgendre on læces hiwe and hi wolde forlycgan gif heo þæt bysmor forberan wolde 
Ac ic hrymde sona mid sarlicre stæmne oþ þæt an minra wimmanna me wið hine ahredde 
Ða gelyfde Philippus þære facenfyllan segene and swiðe gehatheort het hi gefæccan and eac ða gebroðra ealle gebundene and heold hi on bendum and on blindum cwearterne oð þæt he mid wytum þæt wif gewræce 
Þa com se dæg þe se dema gesætte 
And wæron gegeorcode þa reðan wyta 
And wurdon gefætte ætforan þam deman þa unscildigan cristenan on swærtum racentægum 
Ða cwæð Philippus mid fullum graman to Eugenian his agenre dehter 
Sege þu forscyldeguda 
hwi woldest ðu beswican þæt mære wif Melantian mid forligre and on læces hiwe hi forlicgan woldest 
Ða cwæð Eugenia þæt heo eaþe mihte þæs forlyres unhlisan hi beladian and Melantian onsage mid soðe oferdrifan gif Philippus wolde gefæstnian mid aþe þæt seo lease wrægistre ne wurde fordæmed 
Ða swor Philippus þæt he friðian wolde þa leasan wudewan ðeah þe heo gelignod wurðe 
Þa bæd Eugenia þæt seo wyln sceolde sæcgan þam deman hu hit gedon wære and hu heo hyre hlæfdian wið hyre lustas ahrædde 
And se gerefa het eac þa cnihtas Melantian hyredes cyðan be ðison gif hi þis gehyrdon 
Þa cwæð seo wyln þæt heo wyste gefyrn hu Eugenia ferde fracodlice on forlygre and wolde þa æt.nehstan hyre hlæfdian gebysmrian butan heo mid hreame hyre hræddinge ofclypode 
þis witan þas hyredmen þe ic þider clypode 
Ða sædon þa hyredmenn þæt hit soð wære 
and ealle mid aðe Eugenian forlugan 
Þa wearð se geræfa þearle gebolgen and axude Eugenian hu heo ana mihte ealle þa gewytan awægan mid aðe oððe þurh ænige swutelunge hi sylfe aclænsian 
Hwæt ða Eugenia seo æþele fæmne cwæð þæt heo wolde hi sylfe bediglian and Criste anum hyre clænnysse healdan on mægðhade wuniende mannum uncuð and forðy underfænge æt fruman þa gyrlan wærlices hades and wurde geefsod 
Æfter þysum wordum heo totær hyre gewædu and ætæwde hyre breost þam breman Philippe and cwæð him to 
þu eart min fæder 
and þin gebædda Claudia gebær me to mannum 
and ðas ðine gesætlan synd mine gebroðra Auitus and Særgius 
and ic soðlice eom Eugenia gehaten þin agen dohtor 
And ic for Cristes lufe forlæt eow ealle and middaneardlice lustas swa swa meox forseah 
Her synd eac þa cnihtas þe ic cydde mine digolnysse Protus et Iacinctus þine fostercyld mid ðam ic becom to Cristes scole and þær.on drohtnode oð þisne andwærden dæg 
and ðam ic wylle æfre oð ende þeowian 
Ða oncneow Philippus swa swa fæder Eugenian 
and Auitus and Særgius hyra agene swyster 
and hyra hyredcnihtas hi eadmodlice cyston 
Þis wearð sona gecyd Claudian þære mæder 
and heo mid wundrunge wearð befangen and to Eugenian com mid ealre blysse 
Hi þa gefretewodon þa fæmnan mid golde hyre unþances and up gesætton to him 
Þa clypode þæt folc þæt Crist wære soð God 
and hi ealle herodon þonne hælend mid wuldre 
Eugenia hæfde ær geþingod þære leasan Melantian to hyre leofan fæder þæt heo mid wytum ne awræce hyre welhreowan ehtnysse 
Ac Crist sylf asende swægende fyr ufan of heofonum þæt menn onhawoden to Melantian botle and hit mid ealle forbernde swa þæt ðær n æs to lafe nan ðing þe hyre wæs 
Þa wurdon gefullode Philippus and Claudia and heora twægen suna mid soðum geleafan 
and seo mæste mæniu þæs mennisces gebeah to Cristes bigengum and þa cristenan gegododon 
Ða wurdon geædniwode on ðam eahteoðan geare þa forlætenan cyrcan 
and seo geleaffulnyss weox 
Philippus þa asende to Seuero þam casere and sæde þæt þa cristenan swiðe fremoden his cynerice and romaniscere leode and hi wæl wyrðe wæron þæt hi wunodon butan æhtnysse on ðære ylcan byrig þe he hi ær of adræfde 
Þa geþafode se casere þæt ðam geræfan 
and Alexandria seo burh sona wearð afylled mid mycclum cristendome and manegum cyrcum 
And on gehwylcum burgum blissoden þa cristenan and mid wurðfulnysse God wurðodon eac for þysum intingan þæt ægyptisce folc forlætenum gedwylde gelyfde on Drihten 
And Philippus forgeaf fæla eahta þam cristenum him to gemænan brice and hi gemundode 
Æfter þisum gelamp þæt ða leasan hæðenan wrægdon Philippum to ðam foresæden casere 
sædon þæt he forlete þa lifiendan godas and ealle þa burhwaræ gebigde to Criste 
Þa wearð se casere sona geyrsod and bebead Philippe þæt he buge to his godum oððe wære benæmed wurðscipes and æhta 
Þa dælde Philippus digollice his æhta geond ealle þa scyre cyrcum and þearfum and þurh mycelne geleafan manega oðre getrymode swa þæt ða cristenan hine gecuron to bisceope 
Ða æfter twælf monðum gemunde se casere hwæt him gesæd wæs and sænde fram Rome oðerne gerefan mid reðum bebode swa þæt he het acwellan þone cristenan Philippum gif hit soð wære swa him gesæd wæs 
Ða com se gerefa and hine acwællan ne dorste on þæs folces gewytnysse for heora freondrædene ac asende sume þe sædon þæt hi wæran on Criste gelyfede 
ac hi lugon swa þeah 
Ða eoden to cyrcean mid swiðlicum facne and ðone mæran biscop on his gebædum ofslogan 
Ac he wunade swa ðeah on þam wundum cucu geond þreora daga fæc and gefrefrode þa cristenan and swa mid martyrdome siþþan gewat to ðam lifigendan Drihtne þe he on life wurðode 
Eugenia hæfde ær þan asteald mynecena mynster mid mycelre gehealdsumnysse 
and seo modor Claudia hit micclum gegodode 
and hi þær bebyrgdon þone bisceop Philippum 
And hi siþþan ealle endemes færdon seo modor and seo dohtor to ðære mæran Rome.byrig and ða gebroðru samod Særgius and Auitus 
And þa romaniscan wytan hi wel underfængon and for þære ealdan cyððe þæs æðelan Philippes 
Þa gesætton þa wytan sona þa cnihtas on twam heafodburgum on healicum wurðmynte ænne on Affrican and oðerne on Cartagine 
Eugenia þa wunode on Rome 
and hire coman to gehwylce mædenu 
and heo hi gebegde mid hyre gebysnunge to Criste 
and hi on mægðhade wunodon þurh hyre mynegunge 
Þa wæs on Rome.byrig sum cyneboren mæden Basilla gehaten on hæðenscype wunigende seo wolde gehyran þa halgan lare of Eugenian muþe 
ac heo ne mihte hire genealecean forðan þe cristendom wæs þær onscunigendlic 
Ða sende Eugenia þa twægen halgan Protum and Iacinctum to ðam hæðenen mædene 
Hwæt þa Basilla mid blysse hi underfæng and deges and nihtes mid þam deorwurðum halgum Godes lare beeode and hyre gebæda ne geswac oð ðæt Cornelius þæra cristenra biscop hi dearnunga gefullode fram eallum fulnyssum 
Þa wurdon gelome þa leofan mædenu Eugenia and Basilla and eac se biscop on sunderspræce swiðe gebysgode 
and digellice on nihtum hi symble geneosodon and hæfdon heora gerihtu mid þam halgen biscope 
Þurh ðas twa mædena manega oðre becoman to Cristes geleafan and to clænre drohtnunge 
Ðurh Claudian becoman eac clæne wudewan mid godum wyllan to Godes geleafan 
And fæla cnihta on Crist gelyfden þurh ða twægen halgan Protum et Iacinctum 
Basilla hæfde enne hæðene wogere Pompeius gecyged swiðe æðelboren þam geuðe se casere þæt kyneborene mæden 
ac heo hæfde gecoren Crist hyre to brydguman and þone hæðenan wogere forþi habban n olde 
Þa gesohte se cniht þæs kaseres fett 
and þa Romaniscan wytan mid woplicre ceorunge him mid spræcon and ða mædena wregdon Eugenian and Basillan biddende his fultumes 
Hwæt þa se casere cwæð him to andsware þæt Basilla sceolde gebugan to ðam cnihte 
oþþe hi man toheowe mid heardum swurde on twa 
And Eugenian he het his godum geoffrian 
oððe hi man mid wytum welreowlice acwealde 
He het eac acwællan ealle þa cristenan gif hi n oldon bugan to ðam bysmorfullum hæðenscype 
Þa n olde Basilla brydguman geceosan nænne butan Crist þe heo gecoren hæfde and wearð þa gemartyrod for hyre mægðhade æt ham on hire huse mid heardum sweorde 
Æfter þysum wordum þa twægen Godes halgan Protus and Iacinctus wurdon sona gelæhte 
and hi sceoldon geoffrian heora lac þam godum 
oððe hi sylfe sceoldon him beon geoffrode 
Hi wurdon þa gelædde to þære laðan anlicnysse 
ac heo tofeol sona to heora fotum formolsnod swa raðe swa þa halgan hi to Gode gebædon 
Þa cwæþ se dema þæt hi mid drycræfte þa anlicnyssa towurpon and wearð gebolgen 
Het þa behæfdian ða halgan cyðeras 
and hi swa ferdon mid sige to Criste 
Ðas martyras n æron næfre on life þurh wif besmytene 
ac hi wunedon on clænnysse oð heora lifes ænde mid mycclum geleafan 
Æfter þysum wearð geleaht seo geleaffulla Eugenia and to þam hæðenan temple getogen mid geðreate þæt heo þære gydenan Diane Godes wurðmynt gebude 
Ða gebæd Eugenia hi to ðam ælmihtigan Gode 
and þæt deofles tempel grundlunga tofeoll and on eorðan besanc mid eallum his anlicnyssum 
Þa het se casere ahon anne weorcstan on hyre halgan swuran and hi bescufan on ða ea 
Eac se stan tobærst 
and heo sæt up on þam wætere þæt ða cristenan tocneowan þæt Crist wæs mid hyre se ðe hwilon ær þone halgan Petrum be ðære handa gelædde upp on þam heagan brymme þæt ða sælican yða hine forswelgan ne mihton 
Ða het se casere hi siððan bescufan on byrnende ofen þær þær hate baðu wæron 
ac þæt fyr wearð acwænced and þa baðu acolode and ealle ða ontendnyssa mid hyre tocyme adwæscte 
Heo wearð þa gebroht into blindum cwearterne 
and geond twæntig daga hyre n æs getyðod æniges bigleofan binnan ðam þeostrum 
Ac se hælend com mid heofonlicum leohte and brohte ðam mædene mærne bigleofon snawhwitne hlaf and onlihte ðæt cweartern 
Þa cwæð se hælend to ðam halgan mædene 
Eala ðu Eugenia ne beo þu afyrht 
Ic eom þin hælend þe þu healice wurðost and mid eallum mode and mægne lufast 
On þam dæge þa scealt cuman to me þe ic com to mannum 
and on minre gebyrdtide ðu bist on heofonum gebroht 
Þa com se cwællere on Cristes akennednysse dæge asend fram þam casere 
and he þæt mæden acwealde 
Heo wearð þa gemartyrod 
and cristene menn hi bebyrgdon 
Ða weop seo modor mid mycelre sarnysse æt hyre byrgene oþ þæt heo hi geseah on gastlicre gesihðe mid golde gefrætewode mid ðam heofonlicum werode þus hi frefrigende 
Min modor Claudia me hæfð gebroht min hælend Crist to his halgena blysse and minne fæder gelogode on þære heahfædera getele 
and þu cymst to us nu on Sunnandæg 
Seo modor gewat ða of worulde to heofonum on ðam Sunnandæge 
and þa suna hi bestodon Sergius and Auitus 
and hi siððan þurhwunodon on ðam soðan geleafan oð heora lifes ende 
Sy wuldor and lof þam welwyllendan Drihtne on ealra worulda woruld ealra his weldæda 
AMEN 
Basilius wes gehaten sum halig biscop se wæs fram cyldhade swiðe gehealdsum þeah þe he to langum fyrste ungefullod wære 
HER onginneð seo gerecednes be Antioche þam ungesæligan cingce and be Apollonige þam tiriscan 
An Antiochia þare ceastre wæs sum cyningc Antiochus gehaten 
æfter þæs cyninges naman wæs seo ceaster Antiochia geciged 
Þises cyninges cwen wearð of life gewiten be ðare he hæfde ane swiðe wlitige dohter ungelifedlicre fægernesse 
Mid þi þe heo becom to giftelicre yldo þa gyrnde hyre mænig mære man micele mærða beodende 
Ða gelamp hit sarlicum gelimpe 
þa ða se fæder þohte hwam he hi mihte healicost forgifan þa gefeol his agen mod on hyre lufe mid unrihtre gewilnunge to ðam swiðe þæt he forgeat þa fæderlican arfæstnesse and gewilnode his agenre dohtor him to gemæccan 
And þa gewilnunge naht lange ne ylde 
ac sume dæge on ærnemergen þa he of slæpe awoc he abræc into ðam bure þar heo inne læg and het his hyredmen ealle him aweg gan swilce he wið his dohtor sume digle spæce sprecan wolde 
Hwæt he ða on ðare manfullan scilde abisgode and þa ongeanwinnendan fæmnan mid micelre strengðe earfoðlice ofercom and þæt gefremede man gewilnode to bediglianne 
Ða gewearð hit þæt þæs mædenes fostormodor into ðam bure eode and geseah hi ðar sittan on micelre gedrefednesse and hire cwæð to 
Hwig eart þu hlæfdige swa gedrefedes modes 
Þæt mæden hyre andswerode 
Leofe fostormodor nu todæg forwurdon twegen æðele naman on þisum bure 
Seo fostormodor cwæð 
Hlæfdige be hwam cwist þu þæt 
Heo hyre andwirde and cwæð 
ær ðam dæge minra bridgifta ic eom mid manfulre scilde besmiten 
Ða cwæð seo fostormodor 
Hwa wæs æfre swa dirstiges modes þæt dorste cynges dohtor gewæmman ær ðam dæge hyre brydgifta and him ne ondrede þæs cyninges irre 
Ðæt mæden cwæð 
Arleasnes þa scilde on me gefremode 
Seo fostormodor cwæð 
Hwar is se fæder 
Soðlice on me earmre is mines fæder nama reowlice forworden 
and me nu forðam deað þearle gelicað 
Seo fostormodor soðlice þa ða heo gehyrde þæt þæt mæden hire deaðes girnde ða cliopode heo hi hire to mid liðere spræce and bæd þæt heo fram þare gewilnunge hyre mod gewænde and to hire fæder willan gebuge þeah ðe heo to geneadod wære 
On þisum þingum soðlice þurhwunode se arleasesta cyngc Antiochus and mid gehywedan mode hine sylfne ætywde his ceastergewarum swilce he arfæst fæder wære his dohtor 
And betwux his hiwcuðum mannum he blissode on ðam þæt he his agenre dohtor wer wæs 
And to ðam þæt he þe lengc brucan mihte his dohtor arleasan bridbeddes and him fram adryfan þa ðe hyre girndon to rihtum gesynscipum he asette ða rædels þus cweðende 
Swa hwilc man swa minne rædels riht aræde onfo se mynre dohtor to wife 
and se ðe hine misræde sy he beheafdod 
Hwæt is nu mare ymbe þæt to sprecanne buton þæt cyningas æghwano coman and ealdormen for ðam ungelifedlican wlite þæs mædenes 
and þone deað hi oferhogodon and þone rædels understodon to arædenne 
Ac gif heora hwilc þonne þurh asmeagunge boclicre snotornesse þone rædels ariht rædde þonne wearð se to beheafdunge gelæd swa same swa se ðe hine ariht ne rædde 
And þa heafda ealle wurdon gesette on ufeweardan þam geate 
Mid þi soðlice Antiochus se wælreowa cyningc on þysse wælreownesse þurhwunode ða wæs Apollonius gehaten sum iung man se wæs swiðe welig and snotor and wæs ealdorman on Tiro þare mægðe se getruwode on his snotornesse and on ða boclican lare and agan rowan oð þæt he becom to Antiochian 
Eode þa into ðam cyninge and cwæð 
Wes gesund cyningc 
Hwæt ic becom nu to ðe swa swa to godum fæder and arfæstum 
Ic eom soðlice of cynelicum cynne cumen 
and ic bidde þinre dohtor me to gemæccan 
Ða ða se cyngc þæt gehyrde þæt he his willes gehyran n olde he swiðe irlicum andwlitan beseah to ðam iungan ealdormen and cwæð 
þu iunga mann canst ðu þone dom mynra dohtor gifta 
Apollonius cwæð 
Ic can þone dom 
and ic hine æt þam geate geseah 
Ða cwæð se cyningc mid æbilignesse 
Gehir nu þone rædels 
Scelere vereor materna carne vescor 
þæt is on englisc 
Scylde ic þolige 
moddrenum flæsce ic bruce 
Eft he cwæð 
Quaero patrem meum meae matris virum uxoris meae filiam nec invenio 
þæt is on englisc 
Ic sece minne fæder mynre modor wer mines wifes dohtor 
and ic ne finde 
Apollonius þa soðlice onfangenum rædelse hine bewænde hwon fram ðam cyninge 
and mid þy þe he smeade ymbe þæt ingehyd he hit gewan mid wisdome 
and mid Godes fultume he þæt soð arædde 
Bewænde hine þa to ðam cynincge and cwæð 
þu goda cyningc þu asettest rædels 
gehyr ðu þa onfundennesse 
Ymbe þæt þu cwæde þæt þu scilde þolodest ne eart ðu leogende on ðam 
beseoh to ðe silfum 
and þæt þu cwæde moddrenum flæsce ic bruce ne eart ðu on ðam leogende 
beseoh to þinre dohtor 
Mid þy þe se cyningc gehirde þæt Apollonius þone rædels swa rihte arædde þa ondred he þæt hit to widcuð wære 
Beseah ða mid irlicum andwlitan to him and cwæð 
ðu iunga man þu eart feor fram rihte 
þu dwelast 
and n is naht þæt þu segst 
ac þu hæfst beheafdunge geearnad 
Nu læte ic ðe to þrittigra daga fæce þæt þu beþence ðone rædels ariht 
and ðu siððan onfoh minre dohtor to wife 
and gif ðu þæt ne dest þu scealt oncnawan þone gesettan dom 
Ða wearð Apollonius swiðe gedrefed and mid his geferum on scip astah and reow oð þæt he becom to Tirum 
Soðlice æfter þam þe Apollonius afaren wæs Antiochus se cyningc him to gecigde his dihtnere se wæs Thaliarcus gehaten 
Thaliarce ealre mynra digolnessa myn se getrywesta þegn wite þu þæt Apollonius ariht arædde mynne rædels 
Astih nu rædlice on scip and far æfter him 
and þonne þu him to becume þonne acwel ðu hine mid isene oððe mid attre þæt þu mage freodom onfon þonne þu ongean cymst 
Thaliarcus sona swa he þæt gehyrde he genam mid him ge feoh ge attor and on scip astah and for æfter þam unscæððian Apollonie oð ðæt he to his eðle becom 
Ac Apollonius þeahhwæðre ær becom to his agenan and into his huse eode and his bocciste untynde and asmeade þone rædels æfter ealra uðwitena and Chaldea wisdome 
Mid þi þe he naht elles ne onfunde buton þæt he ær geþohte he cwæð þa to him silfum 
Hwæt dest þu nu Apolloni 
Ðæs cynges rædels þu asmeadest 
and þu his dohtor ne onfenge 
forðam þu eart nu fordemed þæt þu acweald wurðe 
And he þa ut eode and het his scip mid hwæte gehlæstan and mid micclum gewihte goldes and seolfres and mid mænifealdum and genihtsumum reafum and swa mid feawum þam getrywestum mannum on scip astah on ðare þriddan tide þare nihte and sloh ut on ða sæ 
Þa ðy æftran dæge wæs Apollonius gesoht and geacsod 
ac he ne wæs nahwar funden 
Ðar wearð ða micel morcnung and ormæte wop swa þæt se heaf swegde geond ealle þa ceastre 
Soðlice swa micele lufe hæfde eal seo ceasterwaru to him þæt hi lange tid eodon ealle unscorene and sidfeaxe and heora waforlican plegan forleton and heora baða belucon 
Þa ða þas þingc ðus gedone wæron on Tiron ða becom se foresæda Thaliarcus se wæs fram Antiocho þam cynincge asænd to ðam þæt he scolde Apollonium acwellan 
Þa he geseah þæt ealle þas þingc belocene wæron þa cwæð he to anum cnapan 
Swa ðu gesund sy 
sege me for hwilcum intingum þeos ceaster wunige on swa micclum heafe and wope 
Him andswerode se cnapa and þus cwæð 
Eala hu manful man þu eart ðu þe wast þæt þu æfter axsast 
Oððe hwæt is manna þe n yte þæt þeos ceasterwaru on heafe wunað forðam ðe Apollonius se ealdorman færinga nahwar ne ætywde siððan he ongean com fram Antiocho þam cyninge 
Ða þa Thaliarcus þæt gehyrde he mid micclan gefean to scipe gewænde and mid gewisre seglunge binnon anum dæge com to Antiochian and eode into þam cynge and cwæð 
Hlaford cyngc glada nu and blissa forðam þe Apollonius him ondræt þines rices mægna swa þæt he ne dear nahwar gewunian 
Ða cwæð se cyningc 
Fleon he mæg 
ac he ætfleon ne mæg 
He þa Antiochus se cyningc gesette þis geban þus cweðende 
Swa hwilc man swa me Apollonium lifigendne to gebringð ic him gife fifti punda goldes 
and þam ðe me his heafod to gebringð ic gife him c punda goldes 
Þa ða þis geban þus geset wæs þa wæron mid gitsunge beswicene na þæt an his find ac eac swilce his frind and him æfter foran and hine geond ealle eorðan sohton ge on dunlandum ge on wudalandum ge on diglum stowum 
ac he ne wearð nahwar funden 
Ða het se cyngc scipa gegearcian and him æfter faran 
ac hit wæs lang ær ðam þe ða scipa gegearcode wæron 
and Apollonius becom ær to Tharsum 
Ða sume dæge eode he be strande 
Þa geseah hine sum his cuðra manna se wæs Hellanicus genemnod se þe ærest þider com 
Þa eode he to Apollonium and cwæð 
Wes gesund hlaford Apolloni 
Ða forseah he Apollonius cyrlisces mannes gretinge æfter ricra manna gewunan 
Hellanicus hine eftsona gegrette and cwæð 
Wes gesund Apolloni 
and ne forseoh ðu cyrliscne man þe bið mid wurðfullum þeawum gefrætwod 
Ac gehyr nu fram me þæt þu silfa n ast 
Þe is soðlice micel þearf þæt þu ðe warnige forðam þe ðu eart fordemed 
Ða cwæð Apollonius 
Hwa mihte me fordeman minre agenre þeode ealdorman 
Hellanicus cwæð 
Antiochus se cyngc 
Apollonius cwæð 
For hwilcum intingum hæfð he me fordemed 
Hellanicus sæde 
Forðam þe þu girndest þæt þu wære þæt se fæder is 
Apollonius cwæð 
Micclum ic eom fordemed 
Hellanicus sæde 
Swa hwilc man swa ðe lifigende to him bringð onfo se fiftig punda goldes 
Se ðe him bringe þin heafod onfo se hundteontig punda goldes 
Forðam ic ðe lære þæt þu fleo and beorge þinum life 
Æfter þysum wordum Hellanicus fram him gewænde 
and Apollonius het hine eft to him geclipian and cwæð to him 
þæt wyrreste þingc þu didest þæt þu me warnodest 
Nym nu her æt me hundteontig punda goldes and far to Antiocho þam cynge and sege him þæt me sy þæt heafod fram þam hneccan acorfen and bring þæt word þam cynge to blisse 
þonne hafast þu mede and eac clæne handa fram þæs unscæðþigan blode 
Ða cwæð Hellanicus 
Ne gewurðe þæt hlaford þæt ic mede nime æt ðe for þisum þingum forðon þe mid godum mannum n is naðer ne gold ne seolfor wið godes mannes freondscipe wiðmeten 
Hi toeodon þa mid þisum wordum 
And Apollonius sona gemette oðerne cuðne man ongean hine gan þæs nama wæs Stranguilio gehaten 
Hlaford geong Apolloni hwæt dest ðu þus gedrefedum mode on þisum lande 
Apollonius cwæð 
Ic gehirde secgan þæt ic wære fordemed 
Stranguilio cwæð 
Hwa fordemde þe 
Apollonius cwæð 
Antiochus se cyngc 
Stranguilio cwæð 
For hwilcum intingum 
Apollonius sæde 
Forðam þe ic bæd his dohtor me to gemæccan be þare ic mæg to soðe secgan þæt heo his agen gemæcca wære 
Forðam gif hit gewurðan mæg ic wille me bedihlian on eowrum eðle 
Ða cwæð Stranguilio 
Hlaford Apolloni ure ceaster is þearfende and ne mæg þine æðelborennesse acuman forðon ðe we þoliað þone heardestan hungor and þone reðestan 
and minre ceasterwaru n is nan hælo hiht 
ac se wælreowesta deað stent ætforan urum eagum 
Ða cwæð Apollonius 
Min se leofesta freond Stranguilio þanca Gode þæt He me fliman hider to eowrum gemæran gelædde 
Ic sille eowrum geceasterwarum hundteontig þusenda mittan hwætes gif ge minne fleam bedigliað 
Mid þi þe Stranguilio þæt gehirde he hine astrehte to his fotum and cwæð 
Hlaford Apolloni gif ðu þissere hungrigan ceasterwaru gehelpest na þæt an þæt we willað þinne fleam bediglian ac eac swilce gif þe neod gebirað we willað campian for ðinre hælo 
Ða astah Apollonius on þæt domsetl on ðare stræte and cwæð to ðam andweardan ceasterwarum 
Ge tharsysce ceasterwaran ic Apollonius se tirisca ealdorman eow cyðe þæt ic gelife þæt ge willan beon gemindige þissere fremfulnesse and minne fleam bediglian 
Wite ge eac þæt Antiochus se cyngc me aflimed hæfð of minum earde 
ac for eowre gesælðe gefultumigendum Gode ic eom hider cumen 
Ic sille eow soðlice hundteontig þusenda mittan hwætes to ðam wurðe þe ic hit gebohte on minum lande 
Ða ða þæt folc þæt gehirde hi wæron bliðe gewordene and him georne þancodon and to geflites þone hwæte up bæron 
Hwæt ða Apollonius forlet his þone wurðfullan cynedom and mangeres naman þar genam ma þonne gifendes 
and þæt wyrð þe he mid þam hwæte genam he ageaf sona agean to ðare ceastre bote 
Þæt folc wearð ða swa fagen his cystignessa and swa þancful þæt hig worhton him ane anlicnesse of are 
And on ðare stræte stod and mid þare swiðran hand þone hwæte heold and mid þam winstran fet þa mittan træd 
and þaron þus awriten 
ðas gifu sealde seo ceasterwaru on Tharsum Apollonio þam tiriscan forðam þe he þæt folc of hungre alesde and heora ceastre gestaðolode 
Æfter þisum hit gelamp binnon feawum monðum þæt Stranguilio and Dionisiade his wif gelærdon Apollonium ðæt he ferde on scipe to Pentapolim þare ciriniscan birig and cwædon þæt he mihte þar bediglad beon and þar wunian 
And þæt folc hine þa mid unasecgendlicre wurðmynte to scipe gelæddon 
and Apollonius hi bæd ealle gretan and on scip astah 
Mid þi þe hig ongunnon þa rowan and hi forðwerd wæron on heora weg þa wearð ðare sæ smiltnesse awænd færinga betwux twam tidum 
and wearð micel reownes aweht swa þæt seo sæ cnyste þa heofonlican tungla and þæt gewealc þara yða hwaðerode mid windum 
Þartoeacan coman eastnorðerne windas 
and se angrislica suðwesterna wind him ongean stod 
and þæt scip eal tobærst 
On ðissere egeslican reownesse Apollonius geferan ealle forwurdon to deaðe 
and Apollonius ana becom mid sunde to Pentapolim þam ciriniscan lande and þar up eode on ðam strande 
Þa stod he nacod on þam strande and beheold þa sæ and cwæð 
Eala þu sæ Neptune manna bereafigend and unscæððigra beswicend þu eart wælreowra þonne Antiochus se cyngc 
For minum þingum þu geheolde þas wælreownesse þæt ic þurh ðe gewurde wædla and þearfa and þæt se wælreowesta cyngc me þy eað fordon mihte 
Hwider mæg ic nu faran 
Hwæs mæg ic biddan 
oððe hwa gifð þam uncuðan lifes fultum 
Mid þi þe he þas þingc wæs sprecende to him silfum þa færinga geseah he sumne fiscere gan 
To þam he beseah and þus sarlice cwæð 
Gemiltsa me þu ealda man 
sy þæt þu sy 
gemildsa me nacodum forlidenum 
N æs na of earmlicum birdum geborenum 
And ðæs ðe ðu gearo forwite hwam ðu gemiltsige ic eom Apollonius se tirisca ealdorman 
Ða sona swa se fiscere geseah þæt se iunga man æt his fotum læg he mid mildheortnesse hine up ahof and lædde hine mid him to his huse and ða estas him beforan legde þe he him to beodenne hæfde 
Þa git he wolde be his mihte maran arfæstnesse him gecyðan 
toslat þa his wæfels on twa and sealde Apollonige þone healfan dæl þus cweðende 
Nim þæt ic þe to sillenne habbe and ga into ðare ceastre 
Wen is þæt þu gemete sumne þe þe gemiltsige 
Gif ðu ne finde nænne þe þe gemiltsian wille wænd þonne hider ongean 
and genihtsumige unc bam mine litlan æhta 
and far ðe on fiscnoð mid me 
Þeahhwæðre ic mynegie þe gif ðu fultumiendum Gode becymst to ðinum ærran wurðmynte þæt þu ne forgite mine þearfendlican gegirlan 
Ða cwæð Apollonius 
Gif ic þe ne geþence þonne me bet bið ic wisce þæt ic eft forlidennesse gefare and þinne gelican eft ne gemete 
Æfter þisum wordum he eode on ðone weg þe him getæht wæs oð ðæt he becom to þare ceastre geate and ðar in eode 
Mid þi þe he þohte hwæne he byddan mihte lifes fultum þa geseah he ænne nacodne cnapan geond þa stræte yrnan se wæs mid ele gesmerod and mid scitan begird and bær iungra manna plegan on handa to ðam bæðstede belimpende 
And cliopode micelre stæfne and cwæð 
Gehyre ge ceasterwaran 
gehyre ge ælðeodige frige and þeowe æðele and unæðele 
se bæðstede is open 
Ða ða Apollonius þæt gehirde he hine unscridde þam healfan scicilse ðe he on hæfde and eode into ðam þweale 
and mid þi þe he beheold heora anra gehwilcne on heora weorce he sohte his gelican 
ac he ne mihte hine þar findan on ðam flocce 
Ða færinga com Arcestrates ealre þare þeode cyningc mid micelre mænio his manna and in eode on þæt bæð 
Ða agan se cyngc plegan wið his geferan mid þoðere 
and Apollonius hine gemægnde swa swa God wolde on ðæs cyninges plegan and yrnende þone ðoðor gelæhte and mid swiftre rædnesse geslegene ongean gesænde to ðam plegendan cynge 
Eft he agean asænde 
he rædlice sloh swa he hine næfre feallan ne let 
Se cyngc ða oncneow þæs iungan snelnesse þæt he wiste þæt he n æfde his gelican on þam plegan 
þa cwæð he to his geferan 
Gað eow heonon 
Þes cniht þæs þe me þingð is min gelica 
Ða ða Apollonius gehyrde þæt se cyning hyne herede he arn rædlice and genealæhte to ðam cynge 
and mid gelæredre handa he swang þone top mid swa micelre swiftnesse þæt se cyngc wæs geþuht swilce he of ylde to iuguðe gewænd wære 
and æfter þam on his cynesetle he him gecwemlice ðenode 
And þa ða he ut eode of ðam bæðe he hine lædde be þare handa and him þa siððan þanon gewænde þæs weges þe he ær com 
Ða cwæð se cyningc to his mannum siððan Apollonius agan wæs 
Ic swerige þurh ða gemænan hælo þæt ic me næfre bet ne baðode þonne ic dide todæg 
n at ic þurh hwilces iunges mannes þenunge 
Ða beseah he hine to anum his manna and cwæð 
Ga and gewite hwæt se iunga man sy þe me todæg swa wel gehirsumode 
Se man ða eode æfter Apollonio 
Mid þi þe he geseah þæt he wæs mid horhgum scicelse bewæfed þa wænde he ongean to ðam cynge and cwæð 
Se iunga man þe þu æfter axsodest is forliden man 
Ða cwæð se cyng 
þurh hwæt wast ðu þæt 
Se man him andswerode and cwæð 
þeah he hit silf forswige his gegirla hine geswutelað 
Ða cwæð se cyngc 
Ga rædlice and sege him þæt se cyngc bit ðe þæt ðu cume to his gereorde 
Ða Apollonius þæt gehyrde he þam gehyrsumode and eode forð mid þam men oð þæt he becom to ðæs cynges healle 
Ða eode se man in beforan to ðam cynge and cwæð 
Se forlidena man is cumen þe ðu æfter sændest 
ac he ne mæg for scame in gan buton scrude 
Ða het se cyngc hine sona gescridan mid wurðfullan scrude and het hine in gan to ðam gereorde 
Ða eode Apollonius in and gesæt þar him getæht wæs ongean ðone cyngc 
Ðar wearð ða seo þenung in geboren 
and æfter þam cynelic gebeorscipe 
and Apollonius nan ðingc ne æt ðeah ðe ealle oðre men æton and bliðe wæron 
ac he beheold þæt gold and þæt seolfor and ða deorwurðan reaf and þa beodas and þa cynelican þenunga 
Ða ða he þis eal mid sarnesse beheold ða sæt sum eald and sum æfestig ealdorman be þam cynge 
Mid þi þe he geseah þæt Apollonius swa sarlice sæt and ealle þingc beheold and nan ðingc ne æt ða cwæð he to ðam cynge 
ðu goda cyngc efne þes man þe þu swa wel wið gedest he is swiðe æfestful for ðinum gode 
Ða cwæð se cyngc 
þe misþingð 
Soðlice þes iunga man ne æfestigað on nanum ðingum ðe he her gesihð 
ac he cyð þæt he hæfð fela forloren 
Ða beseah Arcestrates se cyngc bliðum andwlitan to Apollonio and cwæð 
ðu iunga man beo bliðe mid us and gehiht on God þæt þu mote silf to ðam selran becuman 
Mid þi ðe se cyning þas word gecwæð ða færinga þar eode in ðæs cynges iunge dohtor and cyste hyre fæder and ða ymbsittendan 
Þa heo becom to Apollonio þa gewænde heo ongean to hire fæder and cwæð 
ðu goda cyningc and min se leofesta fæder hwæt is þes iunga man þe ongean ðe on swa wurðlicum setle sit mid sarlicum andwlitan 
N at ic hwæt he besorgað 
Ða cwæð se cyningc 
Leofe dohtor þes iunga man is forliden 
and he gecwemde me manna betst on ðam plegan 
forðam ic hine gelaðode to ðysum urum gebeorscipe 
N at ic hwæt he is ne hwanon he is 
ac gif ðu wille witan hwæt he sy axsa hine forðam þe gedafenað þæt þu wite 
Ða eode þæt mæden to Apollonio and mid forwandigendre spræce cwæð 
ðeah ðu stille sy and unrot þeah ic þine æðelborennesse on ðe geseo 
Nu þonne gif ðe to hefig ne þince sege me þinne naman and þin gelymp arece me 
Ða cwæð Apollonius 
Gif ðu for neode axsast æfter minum naman ic secge þe 
ic hine forleas on sæ 
Gif ðu wilt mine æðelborennesse witan wite ðu þæt ic hig forlet on Tharsum 
Ðæt mæden cwæð 
Sege me gewislicor þæt ic hit mæge understandan 
Apollonius þa soðlice hyre arehte ealle his gelymp 
and æt þare spræcan ende him feollon tearas of ðam eagum 
Mid þy þe se cyngc þæt geseah he bewænde hine ða to ðare dohtor and cwæð 
Leofe dohtor þu gesingodest 
mid þy þe þu woldest witan his naman and his gelimp þu hafast nu geedniwod his ealde sar 
Ac ic bidde þe þæt þu gife him swa hwæt swa ðu wille 
Ða ða þæt mæden gehirde þæt hire wæs alyfed fram hire fæder þæt heo ær hyre silf gedon wolde ða cwæð heo to Apollonio 
Apolloni soðlice þu eart ure 
Forlæt þine murcnunge 
and nu ic mines fæder leafe habbe ic gedo ðe weligne 
Apollonius hire þæs þancode 
and se cyngc blissode on his dohtor welwillendnesse and hyre to cwæð 
Leofe dohtor hat feccan þine hearpan and gecig ðe to þine frynd and afirsa fram þam iungan his sarnesse 
Ða eode heo ut and het feccan hire hearpan 
and sona swa heo hearpian ongan heo mid winsumum sange gemægnde þare hearpan sweg 
Ða ongunnon ealle þa men hi herian on hyre swegcræft 
and Apollonius ana swigode 
Ða cwæð se cyningc 
Apolloni nu ðu dest yfele forðam þe ealle men heriað mine dohtor on hyre swegcræfte and þu ana hi swigende tælst 
Apollonius cwæð 
Eala ðu goda cyngc gif ðu me gelifst ic secge þæt ic ongite þæt soðlice þin dohtor gefeol on swegcræft ac heo n æfð hine na wel geleornod 
Ac hat me nu sillan þa hearpan 
þonne wast þu þæt þu nu git n ast 
Arcestrates se cyning cwæð 
Apolloni ic oncnawe soðlice þæt þu eart on eallum þingum wel gelæred 
Ða het se cyng sillan Apollonige þa hearpan 
Apollonius þa ut eode and hine scridde and sette ænne cynehelm uppon his heafod and nam þa hearpan on his hand and in eode and swa stod þæt se cyngc and ealle þa ymbsittendan wendon þæt he n ære Apollonius ac þæt he wære Apollines ðara hæðenra God 
Ða wearð stilnes and swige geworden innon ðare healle 
And Apollonius his hearpenægl genam 
and he þa hearpestrengas mid cræfte astirian ongan and þare hearpan sweg mid winsumum sange gemægnde 
And se cyngc silf and ealle þe þar andwearde wæron micelre stæfne cliopodon and hine heredon 
Æfter þisum forlet Apollonius þa hearpan and plegode and fela fægera þinga þar forð teah þe þam folce ungecnawen wæs and ungewunelic 
and heom eallum þearle licode ælc þara þinga ðe he forð teah 
Soðlice mid þy þe þæs cynges dohtor geseah þæt Apollonius on eallum godum cræftum swa wel wæs getogen þa gefeol hyre mod on his lufe 
Ða æfter þæs beorscipes geendunge cwæð þæt mæden to ðam cynge 
Leofa fæder þu lyfdest me litle ær þæt ic moste gifan Apollonio swa hwæt swa ic wolde of þinum goldhorde 
Arcestrates se cyng cwæð to hyre 
Gif him swa hwæt swa ðu wille 
Heo ða swiðe bliðe ut eode and cwæð 
Lareow Apolloni ic gife þe be mines fæder leafe twa hund punda goldes and feower hund punda gewihte seolfres and þone mæstan dæl deorwurðan reafes and twentig ðeowa manna 
And heo þa þus cwæð to ðam þeowum mannum 
Berað þas þingc mid eow þe ic behet Apollonio minum lareowe and lecgað innon bure beforan minum freondum 
Þis wearð þa þus gedon æfter þare cwene hæse 
and ealle þa men hire gife heredon ðe hig gesawon 
Ða soðlice geendode þe gebeorscipe 
and þa men ealle arison and gretton þone cyngc and ða cwene and bædon hig gesunde beon and ham gewændon 
Eac swilce Apollonius cwæð 
ðu goda cyngc and earmra gemiltsigend and þu cwen lare lufigend beon ge gesunde 
He beseah eac to ðam þeowum mannum þe þæt mæden him forgifen hæfde and heom cwæð to 
Nimað þas þing mid eow þe me seo cwen forgeaf 
and gan we secan ure gesthus þæt we magon us gerestan 
Ða adred þæt mæden þæt heo næfre eft Apollonium ne gesawe swa raðe swa heo wolde and eode þa to hire fæder and cwæð 
ðu goda cyningc licað ðe wel þæt Apollonius þe þurh us todæg gegodod is þus heonon fare 
and cuman yfele men and bereafian hine 
Se cyngc cwæð 
Wel þu cwæde 
Hat him findan hwar he hine mæge wurðlicost gerestan 
Ða dide þæt mæden swa hyre beboden wæs 
and Apollonius onfeng þare wununge ðe hym getæht wæs and ðar in eode Gode þancigende ðe him ne forwyrnde cynelices wurðscipes and frofres 
Ac þæt mæden hæfde unstille niht mid þare lufe onæled þara worda and sanga þe heo gehyrde æt Apollonige 
and na leng heo ne gebad ðonne hit dæg wæs ac eode sona swa hit leoht wæs and gesæt beforan hire fæder bedde 
Ða cwæð se cyngc 
Leofe dohtor for hwi eart ðu þus ærwacol 
Ðæt mæden cwæð 
Me awehton þa gecnerdnessan þe ic girstandæg gehyrde 
Nu bidde ic ðe forðam þæt þu befæste me urum cuman Apollonige to lare 
Ða wearð se cyningc þearle geblissod and het feccan Apollonium and him to cwæð 
Min dohtor girnð þæt heo mote leornian æt ðe ða gesæligan lare ðe þu canst 
And gif ðu wilt þisum þingum gehyrsum beon ic swerige ðe þurh mines rices mægna þæt swa hwæt swa ðu on sæ forlure ic ðe þæt on lande gestaðelige 
Ða ða Apollonius þæt gehyrde he onfengc þam mædenne to lare and hire tæhte swa wel swa he silf geleornode 
Hyt gelamp ða æfter þisum binnon feawum tidum þæt Arcestrates se cyngc heold Apollonius hand on handa 
and eodon swa ut on ðare ceastre stræte 
Þa æt nyhstan comon ðar gan ongean hy þry gelærede weras and æþelborene þa lange ær girndon þæs cyninges dohtor 
Hi ða ealle þry togædere anre stæfne gretton þone cyngc 
Ða smercode se cyng and heom to beseah and þus cwæð 
Hwæt is þæt þæt ge me anre stæfne gretton 
Ða andswerode heora an and cwæð 
We bædon gefirn þynre dohtor 
and þu us oftrædlice mid elcunge geswænctest 
Forðam we comon hider todæg þus togædere 
We syndon þyne ceastergewaran of æðelum gebyrdum geborene 
Nu bidde we þe þæt þu geceose þe ænne of us þrym hwilcne þu wille þe to aðume habban 
Ða cwæð se cyngc 
N abbe ge na godne timan aredodne 
Min dohtor is nu swiðe bisy ymbe hyre leornunga 
ac þe læs þe ic eow a leng slæce awritað eowre naman on gewrite and hire morgengife 
þonne asænde ic þa gewrita minre dohtor þæt heo sylf geceose hwilcne eowerne heo wille 
Ða didon ða cnihtas swa 
and se cyngc nam ða gewrita and geinseglode hi mid his ringe and sealde Apollonio þus cweðende 
Nim nu lareow Apolloni swa hit þe ne mislicyge and bryng þinum lærincgmædene 
Ða nam Apollonius þa gewrita and eode to ðare cynelican healle 
Mid þam þe þæt mæden geseah Apollonium þa cwæð heo 
Lareow hwi gæst ðu ana 
Apollonius cwæð 
Hlæfdige n æs git yfel wif 
nim ðas gewrita ðe þin fæder þe sænde and ræd 
Ðæt mæden nam and rædde þara þreora cnihta naman 
ac heo ne funde na þone naman þaron þe heo wolde 
Ða heo þa gewrita oferræd hæfde ða beseah heo to Apollonio and cwæð 
Lareow ne ofþingð hit ðe gif ic þus wer geceose 
Apollonius cwæð 
Na ac ic blissige swiðor ðæt þu miht ðurh ða lare þe þu æt me underfenge þe silf on gewrite gecyðan hwilcne heora þu wille 
Min willa is þæt þu ðe wer geceose þar ðu silf wille 
Þæt mæden cwæð 
Eala lareow gif ðu me lufodest þu hit besorgodest 
Æfter þisum wordum heo mid modes anrædnesse awrat oðer gewrit and þæt geinseglode and sealde Apollonio 
Apollonius hit þa ut bær on ða stræte and sealde þam cynge 
Ðæt gewrit wæs þus gewriten 
þu goda cyngc and min se leofesta fæder nu þin mildheortnesse me leafe sealde þæt ic silf moste ceosan hwilcne wer ic wolde ic secge ðe to soðan 
þone forlidenan man ic wille 
And gif ðu wundrige þæt swa scamfæst fæmne swa unforwandigendlice ðas word awrat þonne wite þu þæt ic hæbbe þurh weax aboden ðe nane scame ne can þæt ic silf ðe for scame secgan ne mihte 
Ða ða se cyningc hæfde þæt gewrit oferræd þa n iste he hwilcne forlidene heo nemde 
Beseah ða to ðam þrim cnihtum and cwæð 
Hwilc eower is forliden 
Ða cwæð heora an se hatte Ardalius 
Ic eom forliden 
Se oðer him andwirde and cwæð 
Swiga ðu 
adl þe fornime þæt ðu ne beo hal ne gesund 
Mid me þu boccræft leornodest 
and ðu næfre buton þare ceastre geate fram me ne come 
Hwar gefore ðu forlidennesse 
Mid ði þe se cyngc ne mihte findan hwilc heora forliden wære he beseah to Apollonio and cwæð 
Nim ðu Apolloni þis gewrit and ræd hit 
Eaðe mæg gewurðan þæt þu wite þæt ic n at ðu ðe þar andweard wære 
Ða nam Apollonius þæt gewrit and rædde 
and sona swa he ongeat þæt he gelufod wæs fram ðam mædene his andwlita eal areodode 
Ða se cyngc þæt geseah þa nam he Apollonies hand and hine hwon fram þam cnihtum gewænde and cwæð 
Wast þu þone forlidenan man 
Apollonius cwæð 
ðu goda cyning gif þin willa bið ic hine wat 
Ða geseah se cyngc þæt Apollonius mid rosan rude wæs eal oferbræded 
þa ongeat he þone cwyde and þus cwæð to him 
Blissa blissa Apolloni for ðam þe min dohtor gewilnað þæs ðe min willa is 
Ne mæg soðlice on þillicon þingon nan þinc gewurðan buton Godes willan 
Arcestrates beseah to ðam þrym cnihtum and cwæð 
Soð is þæt ic eow ær sæde þæt ge ne comon on gedafenlicre tide mynre dohtor to biddanne 
ac þonne heo mæg hi fram hyre lare geæmtigan þonne sænde ic eow word 
Ða gewændon hie ham mid þissere andsware 
And Arcestrates se cyngc heold for ðon Apollonius hand and hine lædde ham mid him na swilce he cuma wære ac swilce he his aðum wære 
Ða æt nyxstan forlet se cyng Apollonius hand and eode ana into ðam bure þar his dohtor inne wæs and þus cwæð 
Leofe dohtor hwæne hafast þu ðe gecoren to gemæccan 
Ðæt mæden þa feol to hyre fæder fotum and cwæð 
ðu arfæsta fæder gehyr þinre dohtor willan 
Ic lufige þone forlidenan man ðe wæs þurh ungelymp beswicen 
ac þi læs þe þe tweonige þare spræce Apollonium ic wille minne lareow 
and gif þu me him ne silst þu forlætst ðine dohtor 
Se cyng ða soðlice ne mihte aræfnian his dohtor tearas ac arærde hi up and hire to cwæð 
Leofe dohtor ne ondræt þu ðe æniges þinges 
Þu hafast gecoren þone wer þe me wel licað 
Eode ða ut and beseah to Apollonio and cwæð 
Lareow Apolloni ic smeade minre dohtor modes willan 
Ða arehte heo me mid wope betweox oðre spræce þas þingc þus cweðende 
þu geswore Apollonio gif he wolde gehirsumian minum willan on lare þæt þu woldest him geinnian swa hwæt swa seo sæ him ætbræd 
Nu for ðam þe he gehyrsum wæs þinre hæse and minum willan ic for æfter him 
Her Beorhtric cyning forþferde & Worr aldormon 
& Ecgbryht feng to Wesseaxna rice 
& þy ilcan dæge rad Æþelmund aldorman of Hwiccium ofer æt Cynemæres.forda 
þa mette hine Weoxtan aldorman mid Wilsætum 
þær wearþ micel gefeoht 
& þær begen ofslægene þa aldormen 
& Wilsætan namon sige 
Her wæs gehadod Beornmod biscep to Hrofesceastre 
Her Æþelheard ærcebiscep forþferde 
& Wulfred wæs to ærcebiscep gehadod 
& Forþred abbud forþferde 
Her Wulfred ærcebiscep pallium onfeng 
Her Cuþred cyning forþferde on Cantwarum & Ceolburg abbudesse & Heabryht aldorman 
Her Carl cyning forþferde 
& he ricsode xlv wintra 
& Wulfred arcebiscep & Wigbryht Wesseaxna biscep foron begen to Rome 
Her Wulfred ærcebiscep mid bledsunge þæs papan Leon hwearf eft to his agnum biscepdome 
& þy geare gehergade Ecgbryht cyning on West.Walas from easteweardum oþ westewearde 
Her Leo se æþela papa & se halga forþferde 
& æfter him Stephanus feng to rice 
Her Stephanus papa forþferde 
& æfter him was Paschalis to papan gehadod 
& þy ilcan geare forborn Ongolcynnes scolu 
Her Cenwulf Miercna cyning forþferde 
& Ceolwulf feng to rice 
& Eadbryht aldormon forþferde 
Her wearþ Ceolwulf his rices besciered 
Her tuegen aldormen wurdon ofslægene Burghelm & Muca 
& senoþ wæs æt Clofeshoo 
Her wæs Wala gefeoht & Defna æt Gafulforda 
& þy ilcan geare gefeaht Ecbryht cyning & Beornwulf cyning on Ellen.dune 
& Ecgbryht sige nam 
& þær wæs micel wæl geslægen 
Þa sende he Æþlwulf his sunu of þære fierde & Ealhstan his biscep & Wulfheard his aldormon to Cent micle werede 
& hie Baldred þone cyning norþ ofer Temese adrifon 
& Cantware him to cirdon & Suþrige & Suþ.Seaxe & East.Seaxe þy hie from his mægum ær mid unryhte anidde wærun 
& þy ilcan geare East.Engla cyning & seo þeod gesohte Ecgbryht cyning him to friþe & to mundboran for Miercna ege 
& þy geare slogon East.Engle Beornwulf Miercna cyning 
Her Ludecan Miercna cyning & his v aldormen mon ofslog mid him 
& Wiiglaf feng to rice 
Her mona aþistrode on middes wintres mæsseniht 
& þy ilcan geare geeode Ecgbryht cyning Miercna rice & al þæt be suþan Humbre wæs 
& he wæs se eahteþa cyning se þe Bretwalda wæs 
Ærest Ælle Suþ.Seaxna cyning se þus micel rice hæfde 
se æftera wæs Ceawlin Wesseaxna cyning 
se þridda wæs Æþelbryht Cantwara cyning 
se feorþa wæs Rædwald East.Engla cyning 
fifta was Eadwine Norþanhymbra cyning 
siexta wæs Oswald se æfter him ricsode 
seofoþa wæs Oswio Oswaldes broþur 
eahtoþa wæs Ecgbryht Wesseaxna cyning 
& se Ecgbryht lædde fierd to Dore wiþ Norþanhymbre 
& hie him þær eaþmedo budon & geþuærnesse 
& hie on þam tohwurfon 
Her eft Wilaf onfeng Miercna rices 
& Æþelwald biscop forþferde 
& þy ilcan geare lædde Ecgbryht cyning fierd on Norþ.Walas 
& he hie to eaþmodre hersumnesse gedyde 
Her Wulfred ærcebiscep forþferde 
Her Ceolnoþ wæs gecoren to biscep & gehadod 
& Feologid abbud forþferde 
Her Ceolnoþ ærcebiscep onfeng pallium 
Her hæþne men oferhergeadon Sceapige 
Her gefeaht Ecgbryht cyning wiþ xxxv sciphlæsta æt Carrum 
& þær wearþ micel wæl geslægen 
& þa Denescan ahton wælstowe gewald 
& Hereferþ & Wigþen tuegen biscepas forþferdon 
& Dudda & Osmod tuegen aldormen forþferdon 
Her cuom micel sciphere on West.Walas 
& hie to anum gecierdon & wiþ Ecgbryht West.Seaxna cyning winnende wæron 
Þa he þæt hierde & mid fierde ferde & him wiþ feaht æt Hengestdune & þær gefliemde ge þa Walas ge þa Deniscan 
Her Ecgbryht cyning forþferde 
& hine hæfde ær Offa Miercna cyning & Beorhtric Wesseaxna cyning afliemed iii gear of Angelcynnes lande on Fronclond ær he cyning wære 
& þy fultumode Beorhtric Offan þy he hæfde his dohtor him to cuene 
& se Ecgbryht ricsode xxxvii wintra & vii monaþ 
& feng Eþelwulf Ecgbrehting to Wesseaxna rice 
& he salde his suna Æþelstane Cantwara rice & East.Seaxna & Suþrigea & Suþ.Seaxna 
Her Wulfheard aldorman gefeaht æt Hamtune wiþ xxxiii sciphlæsta & þær micel wæl geslog & sige nom 
& þy geare forþferde Wulfheard 
& þy ilcan geare gefeaht Æþelhelm dux wiþ Deniscne here on Port mid Dornsætum & gode hwile þone here gefliemde 
& þa Deniscan ahton wælstowe gewald & þone aldormon ofslogon 
Her Herebryht aldormon wæs ofslægen from hæþnum monnum 
& monige mid him on Merscwarum 
& þy ilcan geare eft on Lindesse & on East.Englum & on Cantwarum wurdon monige men ofslægene from þam herige 
Her wæs micel wælsliht on Lundenne & on Cwantawic & on Hrofesceastre 
Her Æþelwulf cyning gefeaht æt Carrum wiþ xxxv sciphlæsta 
& þa Deniscan ahton wælstowe gewald 
Her Eanulf aldorman gefeaht mid Sumursætum 
& Ealchstan biscep & Osric aldorman mid Dornsætum gefuhton æt Pedridan muþan wiþ Deniscne here & þær micel wæl geslogon & sige namon 
Her Ceorl aldormon gefeaht wiþ hæþene men mid Defenascire æt Wicganbeorge & þær micel wæl geslogon & sige namon 
& þy ilcan geare Æþelstan cyning & Ealchere dux micelne here ofslogon æt Sondwic on Cent & ix scipu gefengun & þa oþre gefliemdon 
& hæþne men ærest ofer winter sæton 
& þy ilcan geare cuom feorðe healfhund scipa on Temese muþan & bræcon Contwaraburg & Lundenburg & gefliemdon Beorhtwulf Miercna cyning mid his fierde & foron þa suþ ofer Temese on Suþrige 
& him gefeaht wiþ Æþelwulf cyning & Æþelbald his sunu æt Aclea mid West.Seaxna fierde & þær þæt mæste wæl geslogon on hæþnum herige þe we secgan hierdon oþ þisne ondweardan dæg & þær sige namon 
Her bæd Burgred Miercna cyning & his wiotan Æþelwulf cyning þæt he him gefultumade þæt him Norþ.Walas gehiersumade 
He þa swa dyde & mid fierde for ofer Mierce on Norþ.Walas & hie him alle gehiersume dydon 
& þy ilcan geare sende Æþelwulf cyning Ælfred his sunu to Rome 
Þa was domne Leo papa on Rome 
& he hine to cyninge gehalgode & hiene him to biscepsuna nam 
Þa þy ilcan geare Ealhere mid Cantwarum & Huda mid Suþrigium gefuhton on Tenet wiþ hæþnum herige & ærest sige namon 
& þær wearþ monig mon ofslægen & adruncen on gehwæþere hond 
Ond þæs ofer Eastron geaf Æþelwulf cyning his dohtor Burgrede cyninge of Wesseaxum on Merce 
Her hæþne men ærest on Sceapige ofer winter sætun 
& þy ilcan geare gebocude Æþelwulf cyning teoþan dæl his londes ofer al his rice Gode to lofe & him selfum to ecere hælo & þy ilcan geare ferde to Rome mid micelre weorþnesse & þær was xii monaþ wuniende & þa him hamweard for 
& him þa Carl Francna cyning his dohtor geaf him to cuene 
& æfter þam to his leodum cuom 
& hie þæs gefægene wærun 
& ymb ii gear þæs ðe he on Francum com he gefor 
& his lic liþ æt Wintanceastre 
& he ricsode nigonteoþe healf gear 
Ond þa fengon Æþelwulfes suna twegen to rice Æþelbald to Wesseaxna rice & Æþelbryht to Cantwara rice & to East.Seaxna rice & to Suþrigea & to Suþ.Seaxna rice 
& þa ricsode Æþelbald v gear 
Her Æþelbald cyng forþferde 
& his lic liþ æt Sciraburnan 
& feng Æþelbryht to allum þam rice his broþur 
& he hit heold on godre geþuærnesse & on micelre sibsumnesse 
& on his dæge cuom micel sciphere up & abræcon Wintanceastre 
& wiþ þone here gefuhton Osric aldorman mid Hamtunscire & Æþelwulf aldormon mid Bearrucscire & þone here gefliemdon & wælstowe gewald ahton 
& se Æþelbryht ricsode v gear 
& his lic liþ æt Scireburnan 
Her sæt hæþen here on Tenet & genamon friþ wiþ Cantwarum 
& Cantware him feoh geheton wiþ þam friþe 
& under þam friþe & þam feohgehate se here hiene on niht up bestæl & oferhergeade alle Cent eastewearde 
Her feng Æþered Æþelbryhtes broþur to Wesseaxna rice 
& þy ilcan geare cuom micel here on Angelcynnes lond & wintersetl namon on East.Englum & þær gehorsude wurdon 
& hie him friþ wiþ namon 
Her for se here of East.Englum ofer Humbre muþan to Eoforwicceastre on Norþhymbre 
& þær wæs micel ungeþuærnes þære þeode betweox him selfum 
& hie hæfdun hiera cyning aworpenne Osbryht & ungecyndne cyning underfengon Ællan 
& hie late on geare to þam gecirdon þæt hie wiþ þone here winnende wærun 
& hie þeah micle fierd gegadrodon & þone here sohton æt Eoforwicceastre & on þa ceastre bræcon 
& hie sume inne wurdon 
& þær was ungemetlic wæl geslægen Norþanhymbra 
sume binnan sume butan 
& þa cyningas begen ofslægene 
& sio laf wiþ þone here friþ nam 
& þy ilcan geare gefor Ealchstan biscep 
& he hæfde þæt bisceprice l wintra æt Scireburnan 
& his lic liþ þær on tune 
Her for se ilca here innan Mierce to Snotengaham & þær wintersetl namon 
& Burgræd Miercna cyning & his wiotan bædon Æþered West.Seaxna cyning & Ælfred his broþur þæt hie him gefultumadon þæt hie wiþ þone here gefuhton 
& þa ferdon hie mid Wesseaxna fierde innan Mierce oþ Snotengaham & þone here þær metton on þam geweorce 
& þær nan hefelic gefeoht ne wearþ 
& Mierce friþ namon wiþ þone here 
Her for se here eft to Eoforwicceastre & þær sæt i gear 
Her rad se here ofer Mierce innan East.Engle & wintersetl namon æt Þeodforda 
& þy wintre Eadmund cyning him wiþ feaht 
& þa Deniscan sige namon & þone cyning ofslogon & þæt lond all geeodon 
& þy geare gefor Ceolnoþ ærcebiscop 
& Æþered Wiltunscire biscop wearþ gecoren to ærcebiscpe to Cantuareberi 
Her cuom se here to Readingum on West.Seaxe 
& þæs ymb iii niht ridon ii eorlas up 
Þa gemette hie Æþelwulf aldorman on Englafelda & him þær wiþ gefeaht & sige nam 
Þæs ymb iiii niht Æþered cyning & Ælfred his broþur þær micle fierd to Readingum gelæddon & wiþ þone here gefuhton 
& þær wæs micel wæl geslægen on gehwæþre hond 
& Æþelwulf aldormon wearþ ofslægen 
& þa Deniscan ahton wælstowe gewald 
& þæs ymb iiii niht gefeaht Æþered cyning & Ælfred his broþur wiþ alne þone here on Æscesdune 
& hie wærun on twæm gefylcum 
on oþrum wæs Bachsecg & Halfdene þa hæþnan cyningas 
& on oþrum wæron þa eorlas 
& þa gefeaht se cyning Æþered wiþ þara cyninga getruman 
& þær wearþ se cyning Bagsecg ofslægen 
& Ælfred his broþur wiþ þara eorla getruman 
& þær wearþ Sidroc eorl ofslægen se alda & Sidroc eorl se gioncga & Osbearn eorl & Fræna eorl & Hareld eorl 
& þa hergas begen gefliemde 
& fela þusenda ofslægenra 
& onfeohtende wæron oþ niht 
& þæs ymb xiiii niht gefeaht Æþered cyning & Ælfred his broður wiþ þone here æt Basengum 
& þær þa Deniscan sige namon 
& þæs ymb ii monaþ gefeaht Æþered cyning & Ælfred his broþur wiþ þone here æt Meretune 
& hie wærun on tuæm gefylcium 
& hie butu gefliemdon & longe on dæg sige ahton 
& þær wearþ micel wælsliht on gehwæþere hond 
& þa Deniscan ahton wælstowe gewald 
& þær wearþ Heahmund biscep ofslægen & fela godra monna 
& æfter þissum gefeohte cuom micel sumorlida 
& þæs ofer Eastron gefor Æþered cyning 
& he ricsode v gear 
& his lic liþ æt Winburnan 
Þa feng Ælfred Æþelwulfing his broþur to Wesseaxna rice 
& þæs ymb anne monaþ gefeaht Ælfred cyning wiþ alne þone here lytle werede æt Wiltune & hine longe on dæg gefliemde 
& þa Deniscan ahton wælstowe gewald 
& þæs geares wurdon viiii folcgefeoht gefohten wiþ þone here on þy cynerice be suþan Temese & butan þam þe him Ælfred þæs cyninges broþur & anlipig aldormon & cyninges þegnas oft rade onridon þe mon na ne rimde 
& þæs geares wærun ofslægene viiii eorlas & an cyning 
& þy geare namon Westseaxe friþ wiþ þone here 
Her for se here to Lundenbyrig from Readingum & þær wintersetl nam 
& þa namon Mierce friþ wiþ þone here 
Her for se here on Norþhymbre 
& he nam wintersetl on Lindesse æt Tureces iege 
& þa namon Mierce friþ wiþ þone here 
Her for se here from Lindesse to Hreopedune & þær wintersetl nam & þone cyning Burgræd ofer sæ adræfdon ymb xxii wintra þæs þe he rice hæfde & þæt lond all geeodon 
& he for to Rome & þær gesæt 
& his lic liþ on Sancta Marian ciricean on Angelcynnes scole 
& þy ilcan geare hie sealdon anum unwisum cyninges þegne Miercna rice to haldanne 
& he him aþas swor & gislas salde þæt he him gearo wære swa hwelce dæge swa hie hit habban wolden & he gearo wære mid him selfum & on allum þam þe him læstan woldon to þæs heres þearfe 
Her for se here from Hreopedune 
& Healfdene for mid sumum þam here on Norþhymbre & nam wintersetl be Tinan þære ea 
& se here þæt lond geeode & oft hergade on Peohtas & on Stræcled Walas 
& for Godrum & Oscytel & Anwynd þa iii cyningas of Hreopedune to Grante.brycge mid micle here & sæton þær an gear 
& þy sumera for Ælfred cyning ut on sæ mid sciphere & gefeaht wiþ vii sciphlæstas & hiera an gefeng & þa oþru gefliemde 
Her hiene bestæl se here into Werham Wesseaxna fierde 
& wiþ þone here se cyning friþ nam 
& him þa aþas sworon on þam halgan beage þe hie ær nanre þeode n oldon þæt hie hrædlice of his rice foren 
& hie þa under þam hie nihtes bestælon þære fierde se gehorsoda here into Escanceaster 
& þy geare Healfdene Norþanhymbra lond gedælde 
& ergende wæron & hiera tilgende 
Her cuom se here into Escanceastre from Werham 
& se sciphere sigelede west ymbutan 
& þa mette hie micel yst on sæ 
& þær forwearþ cxx scipa æt Swanawic 
& se cyning Ælfred æfter þam gehorsudan here mid fierde rad oþ Exanceaster & hie hindan ofridan ne meahte ær hie on þam fæstene wæron þær him mon to ne meahte 
& hie him þær foregislas saldon swa fela swa he habban wolde & micle aþas sworon & þa godne friþ heoldon 
& þa on hærfæste gefor se here on Miercna lond & hit gedældon sum & sum Ceolwulfe saldon 
Her hiene bestæl se here on midne winter ofer tuelftan niht to Cippanhamme & geridon Wesseaxna lond & gesæton micel þæs folces & ofer sæ adræfdon 
& þæs oþres þone mæstan dæl hie geridon & him to gecirdon buton þam cyninge Ælfrede 
& he lytle werede unieþelice æfter wudum for & on morfæstenum 
& þæs ilcan wintra wæs Inwæres broþur & Healfdenes on West.Seaxum on Defenascire mid xxiii scipum 
& hiene mon þær ofslog & dccc monna mid him & xl monna his heres 
& þæs on Eastron worhte Ælfred cyning lytle werede geweorc æt Æþelinga eigge & of þam geweorce was winnende wiþ þone here & Sumursætna se dæl se þær niehst wæs 
Þa on þære seofoðan wiecan ofer Eastron he gerad to Ecgbryhtes stane be eastan Sealwyda 
& him to com þær ongen Sumorsæte alle & Wilsætan & Hamtunscir se dæl se hiere behinon sæ was & his gefægene wærun 
& he for ymb ane niht of þam wicum to Iglea & þæs ymb ane to Eþandune & þær gefeaht wiþ alne þone here & hiene gefliemde & him æfter rad oþ þæt geweorc & þær sæt xiiii niht 
& þa salde se here him foregislas & micle aþas þæt hie of his rice uuoldon & him eac geheton þæt hiera kyning fulwihte onfon wolde 
& hie þæt gelæston swa 
& þæs ymb iii wiecan com se cyning to him Godrum þritiga sum þara monna þe in þam here weorþuste wæron æt Alre 
& þæt is wiþ Æþelingga eige 
& his se cyning þær onfeng æt fulwihte 
& his crismlising was æt Weþmor 
& he was xii niht mid þam cyninge 
& he hine miclum & his geferan mid feo weorðude 
Her for se here to Cirenceastre of Cippan.hamme & sæt þær an gear 
& þy geare gegadrode on hloþ wicenga & gesæt æt Fullan.hamme be Temese 
& þy ilcan geare aþiestrode sio sunne ane tid dæges 
Her for se here of Cirenceastre on East.Engle & gesæt þæt lond & gedælde 
& þy ilcan geare for se here ofer sæ þe ær on Fullan.homme sæt on Fronclond to Gend & sæt þær an gear 
Her for se here ufor on Fronclond 
& þa Francan him wiþ gefuhton 
& þær þa wearþ se here gehorsod æfter þam gefeohte 
Her for se here up onlong Mæse feor on Fronclond & þær sæt an gear 
& þy ilcan geare for Ælfred cyning mid scipum ut on sæ & gefeaht wiþ feower sciphlæstas Deniscra monna & þara scipa tu genam 
& þa men ofslægene wæron þe ðær.on wæron 
& tuegen sciphlæstas him on hond eodon 
& þa wæron miclum forslægene & forwundode ær hie on hond eodon 
Her for se here up on Scald to Cundoþ & þær sæt an gear 
Her for se here up on Sunnan to Embenum & þær sæt an gear 
Her todælde se foresprecena here on tu oþer dæl east oþer dæl to Hrofesceastre 
& ymbsæton ða ceastre & worhton oþer fæsten ymb hie selfe 
& hie þeah þa ceastre aweredon oþ þæt Ælfred com utan mid fierde 
Þa eode se here to hiera scipum & forlet þæt geweorc 
& hie wurdon þær behorsude & sona þy ilcan sumere ofer sæ gewiton 
& þy ilcan geare sende Ælfred cyning sciphere on East.Engle 
sona swa hie comon on Stufemuþan þa metton hie xvi scipu wicenga & wiþ ða gefuhton & þa scipo alle geræhton & þa men ofslogon 
Þa hie þa hamweard wendon mid þære herehyþe þa metton hie micelne sciphere wicenga & þa wiþ þa gefuhton þy ilcan dæge 
& þa Deniscan ahton sige 
Þy ilcan geare ær middum wintra forþferde Carl Francna cyning 
& hiene ofslog an efor 
& ane geare ær his broður forþferde se hæfde eac þæt westrice 
& hie wæron begen Hloþwiges suna 
Se hæfde eac þæt westrice & forþferde þy geare þe sio sunne aþiestrode 
Se wæs Karles sunu þe Æþelwulf West.Seaxna cyning his dohtor hæfde him to cuene 
& þy ilcan geare gegadrode micel sciphere on Aldseaxum 
& þær wearþ micel gefeoht tua on geare 
& þa Seaxan hæfdun sige 
& þær wæron Frisan mid 
Þy ilcan geare feng Carl to þam westrice & to allum þam westrice behienan Wendelsæ & begeondan þisse sæ swa hit his þridda fæder hæfde butan Lidwiccium 
Se Carl was Hloþwiges sunu 
se Hloþwig was Carles broþur se wæs Iuþyttan fæder þe Æþelwulf cyning hæfde 
& hie wæron Hloþwiges suna 
se Hloþwig was þæs aldan Carles sunu 
se Carl was Pippenes sunu 
& þy ilcan geare forþferde se goda papa Marinus se gefreode Ongelcynnes scole be Ælfredes bene West.Seaxna cyninges 
& he sende him micla gifa & þære rode dæl þe Crist on þrowude 
& þy ilcan geare se here on East.Englum bræc friþ wiþ Ælfred cyning 
Her for se here eft west þe ær east gelende & þa up on Sigene & þær winter.setl namon 
Þy ilcan geare gesette Ælfred cyning Lundenburg 
& him all Angelcyn to cirde þæt buton Deniscra monna hæftniede was 
& hie þa befæste þa burg Æþerede aldormen to haldonne 
Her for se here up þurh þa brycge æt Paris & þa up andlang Sigene oþ Mæterne oþ Cariei & þa sæton þara & innan Ionan tu winter on þam twam stedum 
& þy ilcan geare forþferde Karl Francna cyning 
& Earnulf his broþur sunu hine vi wicum ær he forþferde berædde æt þam rice 
& þa wearþ þæt rice todæled on v & v kyningas to gehalgode 
Þæt wæs þeah mid Earnulfes geþafunge 
& hi cuædon þæt hie þæt to his honda healdan sceoldon forþæm hira nan n æs on fædrenhealfe to geboren buton him anum 
Earnulf þa wunode on þæm londe be eastan Rin 
& Roþulf þa feng to þæm middelrice & Oda to þæm westdæle & Beorngar & Wiþa to Longbeardna londe & to þæm londum on þa healfe muntes 
& þæt heoldun mid micelre unsibbe & tu folcgefeoht gefuhton & þæt lond oft & gelome forhergodon 
& æghwæþer oþerne oftrædlice ut dræfde 
& þy ilcan geare þe se here for forþ up ofer þa brycge æt Paris Æþelhelm aldormon lædde Wesseaxna ælmessan & Ælfredes cyninges to Rome 
Her lædde Beocca aldormon Wesseaxna ælmessan & Ælfredes cyninges to Rome 
& Æþelswiþ cuen sio wæs Ælfredes sweostor cyninges forþferde 
& hire lic liþ æt Pafian 
& þy ilcan geare Æþelred ercebiscep & Æþelwold aldormon forþferdon on anum monþe 
On þissum geare n æs nan færeld to Rome buton tuegen hleaperas Ælfred cyning sende mid gewritum 
Her lædde Beornhelm abbod West.Seaxna ælmessan to Rome & Ælfredes cyninges 
& Godrum se norþerna cyning forþferde þæs fulluht.nama wæs Æþelstan se wæs Ælfredes cyninges godsunu 
& he bude on East.Englum & þæt lond ærest gesæt 
& þy ilcan geare for se here of Sigene to Sant.Laudan þæt is butueoh Brettum & Francum 
& Brettas him wiþ gefuhton & hæfdon sige & hie bedrifon ut on ane ea & monige adrencton 
Her wæs Plegemund gecoron of Gode & of eallen his halechen 
Her for se here east 
& Earnulf cyning gefeaht wið ðæm ræde.here ær þa scipu cuomon mid East.Francum & Seaxum & Bægerum & hine gefliemde 
& þrie Scottas comon to Ælfrede cyninge on anum bate butan ælcum gereþrum of Hibernia þonon hi hi bestælon forþon þe hi woldon for Godes lufan on elþiodignesse beon 
hi ne rohton hwær 
Se bat wæs geworht of þriddan healfre hyde þe hi on foron 
& hi namon mid him þæt hi hæfdun to seofon nihtum mete 
& þa comon hie ymb vii niht to londe on Cornwalum & foron þa sona to Ælfrede cyninge 
Þus hie wæron genemnde Dubslane & Maccbethu & Maelinmun 
& Swifneh se betsta lareow þe on Scottum wæs gefor 
& þy ilcan geare ofer Eastron ymbe gang.dagas oþþe ær æteowde se steorra þe mon on boclæden hæt cometa 
Same men cweþaþ on Englisc þæt hit sie feaxede steorra forþæm þær stent lang leoma of hwilum on ane healfe hwilum on ælce healfe 
Her on þysum geare for se micla here þe we gefyrn ymbe spræcon eft of þæm eastrice westweard to Bunnan & þær wurdon gescipode swa þæt hie asettan him on anne siþ ofer mid horsum mid ealle & þa comon up on Limene muþan mid ccl hunde scipa 
Se muþa is on easteweardre Cent æt þæs miclan wuda eastende þe we Andred hatað 
se wudu is eastlang & westlang hundtwelftiges mila lang oþþe lengra & þritiges mila brad 
seo ea þe we ær ymbe spræcon lið ut of þæm wealda 
On þa ea hi tugon up hiora scipu oþ þone weald iiii mila fram þæm muþan uteweardum & þær abræcon an geweorc 
inne on þæm fæstenne sæton feawa cirlisce men on 
& wæs samworht 
Þa sona æfter þæm com Hæsten mid lxxx scipa up on Temese muðan & worhte him geweorc æt Middeltune 
& se oþer here æt Apuldre 
On þys geare þæt wæs ymb twelf monað þæs þe hie on þæm eastrice geweorc geworht hæfdon Norþhymbre & East.Engle hæfdon Ælfrede cyninge aþas geseald & East.Engle foregisla vi 
& þeh ofer þa treowa swa oft swa þa oþre hergas mid ealle herige ut foron þonne foron hie oþþe mid oþþe on heora healfe on 
Þa gegaderade Ælfred cyning his fierd & for þæt he gewicode betwuh þæm twam hergum þær þær he niehst rymet hæfde for wudufæstenne ond for wæterfæstenne swa þæt he mehte ægþerne geræcan gif hie ænigne feld secan wolden 
Þa foron hie siþþan æfter þæm wealda hloþum & flocradum bi swa hwaþerre efes swa hit þonne fierdleas wæs 
& him mon eac mid oþrum floccum sohte mæstra daga ælce oþþe on dæg oþþe on niht ge of þære fierde ge eac of þæm burgum 
Hæfde se cyning his fierd on tu tonumen swa þæt hie wæron simle healfe æt ham healfe ute butan þæm monnum þe þa burga healdan scolden 
Ne com se here oftor eall ute of þæm setum þonne tuwwa oþre siþe þa hie ærest to londe comon ær sio fierd gesamnod wære oþre siþe þa hie of þæm setum faran woldon 
Þa hie gefengon micle herehyð & þa woldon ferian norþweardes ofer Temese in on East.Seaxe ongean þa scipu 
Þa forrad sio fierd hie foran & him wið gefeaht æt Fearnhamme & þone here gefliemde & þa herehyþa ahreddon 
& hie flugon ofer Temese buton ælcum forda þa up be Colne on anne iggað 
Þa besæt sio fierd hie þær utan þa hwile þe hie þær lengest mete hæfdon 
Ac hie hæfdon þa heora stemn gesetenne & hiora mete genotudne 
& wæs se cyng þa þiderweardes on fære mid þære scire þe mid him fierdedon 
Þa he þa wæs þiderweardes & sio oþeru fierd wæs hamweardes 
& ða Deniscan sæton þær behindan forþæm hiora cyning wæs gewundod on þæm gefeohte þæt hi hine ne mehton ferian 
Þa gegaderedon þa þe in Norþhymbrum bugeað & on East.Englum sum hund scipa & foron suð ymbutan & sum feowertig scipa norþ ymbutan & ymbsæton an geweorc on Defna.scire be þære norþ.sæ 
& þa þe suð ymbutan foron ymb.sæton Exancester 
Þa se cyng þæt hierde þa wende he hine west wið Exanceastres mid ealre þære fierde buton swiþe gewaldenum dæle easteweardes þæs folces 
Þa foron forð oþ þe hie comon to Lundenbyrg & þa mid þæm burgwarum & þæm fultume þe him westan com foron east to Beamfleote 
Wæs Hæsten þa þær cumen mid his herge þe ær æt Middeltune sæt 
& eac se micla here wæs þa þær tocumen þe ær on Limene muþan sæt æt Apuldre 
Hæfde Hæsten ær geworht þæt geweorc æt Beamfleote & wæs þa ut afaren on hergaþ 
& wæs se micla here æt ham 
Þa foron hie to & gefliemdon þone here & þæt geweorc abræcon & genamon eal þæt þær binnan wæs ge on feo ge on wifum ge eac on bearnum & brohton eall in to Lundenbyrig & þa scipu eall oðþe tobræcon oþþe forbærndon oþþe to Lundenbyrig brohton oþþe to Hrofesceastre 
& Hæstenes wif & his suna twegen mon brohte to þæm cyninge 
& he hi him eft ageaf forþæm þe hiora wæs oþer his godsunu oþer Æðeredes ealdormonnes 
Hæfdon hi hiora onfangen ær Hæsten to Beamfleote come 
& he him hæfde geseald gislas & aðas 
& se cyng him eac wel feoh sealde & eac swa þa he þone cniht agef & þæt wif 
Ac sona swa hie to Bleam.fleote comon & þæt geweorc geworht wæs swa hergode he on his rice þone ilcan ende þe Æþered his cumpæder healdan sceolde 
& eft oþre siþe he wæs on hergað gelend on þæt ilce rice þa þa mon his geweorc abræc 
Þa se cyning hine þa west wende mid þære fierde wið Exancestres swa ic ær sæde 
& se here þa burg beseten hæfde 
Þa he þær togefaren wæs þa eodon hie to hiora scipum 
Þa he þa wið þone here þær wæst abisgod wæs & þa hergas wæron þa gegaderode begen to Sceobyrig on East.Seaxum & þær geweorc worhtun 
Foron begen ætgædere up be Temese 
& him com micel eaca to ægþer ge of Eastenglum ge of Norþhymbrum 
Foron þa up be Temese oþ þæt hie gedydon æt Sæferne 
þa up be Sæferne 
Þa gegaderode Æþered ealdormon & Æþelm ealdorman & Æþelnoþ ealdorman & þa cinges þegnas þe þa æt ham æt þæm geweorcum wæron of ælcre byrig be eastan Pedredan ge be westan Sealwuda ge be eastan ge eac be norþan Temese & be westan Sæfern ge eac sum dæl þæs Norð.Weal.cynnes 
Þa hie þa ealle gegaderode wæron þa offoron hie þone here hindan æt Buttingtune on Sæferne staþe & hine þær utan besæton on ælce healfe on anum fæstenne 
Þa hie ða fela wucena sæton on twa healfe þære e & se cyng wæs west on Defnum wiþ þone sciphere þa wæron hie mid metelieste gewægde & hæfdon miclne dæl þara horsa freten 
& þa oþre wæron hungre acwolen 
Þa eodon hie ut to ðæm monnum þe on easthealfe þære e wicodon & him wiþ gefuhton 
& þa Cristnan hæfdon sige 
& þær wearð Ordheh cyninges þegn ofslægen & eac monige oþre cyninges þegnas 
& þara Deniscra þær wearð swiþe mycel wæl geslegen 
& se dæl þe þær aweg com wurdon on fleame generede 
Þa hie on East.Seaxe comon to hiora geweorce & to hiora scipum þa gegaderade sio laf eft of East.Englum & of Norðhymbrum micelne here onforan winter & befæston hira wif & hira scipu & hira feoh on East.Englum & foron anstreces dæges & nihtes þæt hie gedydon on anre westre ceastre on Wirhealum seo is Legaceaster gehaten 
Þa ne mehte seo fird hie na hindan offaran ær hie wæron inne on þæm geweorce 
Besæton þeah þæt geweorc utan sume twegen dagas & genamon ceapes eall þæt þær buton wæs & þa men ofslogon þe hie foran forridan mehton butan geweorce & þæt corn eall forbærndon & mid hira horsum fretton on ælcre efenehðe 
& þæt wæs ymb twelf monað þæs þe hie ær hider ofer sæ comon 
Ond þa sona æfter þæm on ðys gere for se here of Wirheale in on Norð.Wealas forþæm hie ðær sittan ne mehton 
þæt wæs forðy þe hie wæron benumene ægðer ge þæs ceapes ge þæs cornes ðe hie gehergod hæfdon 
Þa hie ða eft ut of Norð.Wealum wendon mid þære herehyðe þe hie ðær genumen hæfdon þa foron hie ofer Norðhymbra lond & East.Engla swa swa sio fird hie geræcan ne mehte oþ þæt hie comon on East.Seaxna lond easteweard on an igland þæt is ute on þære sæ þæt is Meres ig haten 
& þa se here eft hamweard wende þe Exanceaster beseten hæfde þa hergodon hie up on Suð.Seaxum neah Cisseceastre 
& þa burgware hie gefliemdon & hira monig hund ofslogon & hira scipu sumu genamon 
Ða þy ylcan gere onforan winter þa Deniscan þe on Meres ige sæton tugon hira scipu up on Temese & þa up on Lygan 
þæt wæs ymb twa ger þæs þe hie hider ofer sæ comon 
On þy ylcan gere worhte se foresprecena here geweorc be Lygan xx mila bufan Lundenbyrig 
Þa þæs on sumera foron micel dæl þara burgwara & eac swa oþres folces þæt hie gedydon æt þara Deniscana geweorce & þær wurdon gefliemde 
& sume feower cyninges þegnas ofslægene 
Þa þæs on hærfæste þa wicode se cyng on neaweste þare byrig þa hwile þe hie hira corn gerypon þæt þa Deniscan him ne mehton þæs ripes forwiernan 
Þa sume dæge rad se cyng up be þære eæ & gehawade hwær mon mehte þa ea forwyrcan þæt hie ne mehton þa scipu ut brengan 
& hie ða swa dydon 
worhton ða tu geweorc on twa healfe þære eas 
Þa hie ða þæt geweorc furþum ongunnen hæfdon & þær.to gewicod hæfdon þa onget se here þæt hie ne mehton þa scypu ut brengan 
Þa forleton hie hie & eodon ofer land þæt hie gedydon æt Cwatbrycge be Sæfern & þær gewerc worhton 
Þa rad seo fird west æfter þæm herige 
& þa men of Lundenbyrig gefetedon þa scipu & þa ealle þe hie alædan ne mehton tobræcon & þa þe þær stælwyrðe wæron binnan Lundenbyrig gebrohton 
& þa Deniscan hæfdon hira wif befæst innan East.Engle ær hie ut of þæm geweorce foron 
Þa sæton hie þone winter æt Cwatbrycge 
Þæt wæs ymb þreo ger þæs þe hie on Limene muðan comon hider ofer sæ 
Ða þæs on sumera on ðysum gere tofor se here sum on East.Engle sum on Norðhymbre 
& þa þe feohlease wæron him þær scipu begeton & suð ofer sæ foron to Sigene 
N æfde se here Godes þonces Angelcyn ealles forswiðe gebrocod 
Ac hie wæron micle swiþor gebrocede on þæm þrim gearum mid ceapes cwilde & monna ealles swiþost mid þæm þæt manige þara selestena cynges þena þe þær on londe wæron forðferdon on þæm þrim gearum 
Þara wæs sum Swiðulf biscop on Hrofesceastre & Ceolmund ealdormon on Cent & Beorhtulf ealdormon on East.Seaxum & Wulfred ealdormon on Hamtunscire & Ealhheard biscop æt Dorceceastre & Eadulf cynges þegn on Suð.Seaxum & Beornulf wicgefera on Winteceastre & Ecgulf cynges horsþegn & manige eac him þeh ic ða geðungnestan nemde 
Þy ilcan geare drehton þa hergas on East.Englum & on Norðhymbrum West.Seaxna lond swiðe be þæm suðstæðe mid stælhergum ealra swiþust mid ðæm æscum þe hie fela geara ær timbredon 
Þa het Ælfred cyng timbran lang.scipu ongen ða æscas 
þa wæron fulneah tu swa lange swa þa oðru 
sume hæfdon lx ara sume ma 
Þa wæron ægðer ge swiftran ge unwealtran ge eac hieran þonne þa oðru 
n æron nawðer ne on Fresisc gescæpene ne on Denisc bute swa him selfum ðuhte þæt hie nytwyrðoste beon meahten 
Þa æt sumum cirre þæs ilcan geares comon þær sex scipu to Wiht & þær mycel yfel gedydon ægðer ge on Defenum ge welhwær be ðæm sæ.riman 
Þa het se cyng faran mid nigonum to þara niwena scipa 
& forforon him þone muðan foran on utermere 
Þa foron hie mid þrim scipum ut ongen hie 
& þreo stodon æt ufeweardum þæm muðan on drygum 
wæron þa men uppe on londe of agane 
þa gefengon hie þara þreora scipa tu æt ðæm muðan uteweardum & þa men ofslogon 
& þæt an oðwand 
On þæm wæron eac þa men ofslægene buton fifum 
Þa comon forðy on.weg ðe ðara oþerra scipu asæton 
þa wurdon eac swiðe uneðelice aseten 
Þreo asæton on ða healfe þæs deopes ðe ða Deniscan scipu aseten wæron & þa oðru eall on oþre healfe þæt hira ne mehte nan to oðrum 
Ac ða þæt wæter wæs ahebbad fela furlanga from þæm scipum þa eodan ða Deniscan from þæm þrim scipum to þæm oðrum þrim þe on hira healfe beebbade wæron 
& hie þa þær gefuhton 
Þær wearð ofslægen Lucumon cynges gerefa & Wulfheard Friesa & Æbbe Friesa & Æðelhere Friesa & Æðelferð cynges geneat & ealra monna Fresiscra & Engliscra lxii & þara Deniscena cxx 
þa com þæm Deniscum scipum þeh ær flod to ær þa Cristnan mehten hira utascufan 
& hie forðy ut oðreowon 
Þa wæron hie to þæm gesargode þæt hie ne mehton Suð.Seaxna lond utan berowan 
ac hira þær tu sæ on lond wearp 
& þa men mon lædde to Winteceastre to þæm cynge 
& he hie ðær ahon het 
& þa men comon on East.Engle þe on þæm anum scipe wæron swiðe forwundode 
Þy ilcan sumera forwearð nolæs þonne xx scipa mid monnum mid ealle be þam suð.riman 
Þy ilcan gere forðferde Wulfric cynges horsðegn se wæs eac Wealh gefera 
Her on þysum gere gefor Æðelm Wiltunscire ealdormon nigon nihtum ær middum sumere 
& her forðferde Heahstan se wæs on Lundenne biscop 
Þa rinde hit 
Her ys godspellys angyn hælyndes Cristes Godes suna 
Swa awriten is on þæs witegan bec Isaiam 
nu ic asende minne engel beforan þinre ansyne Se gegearwað þinne weg beforan ðe 
Clypiende stefn on þam westene 
gegearwiað Drihtnes weg 
doð rihte his siðas 
Iohannes wæs on westene fulligende & bodiende dædbote fulwiht on synna forgyfenesse 
& to him ferde eall Iudeisc rice & ealle Hierosolimaware & wæron fram him gefullode on Iordanes flode hyra synna anddettenne 
And Iohannes wæs gescryd mid oluendes hærum 
& fellen gyrdel wæs ymbe his lendenu 
& gærstapan & wudu.hunig he æt 
& he bodude & cwæð 
strengra cymð æfter me þæs ne eom ic wyrðe þæt ic his sceona þwanga bugende uncnytte 
Ic fullige eow on wætere 
he eow fullað on halgum gaste 
& on ðam dagum com se hælend fram Nazareth Galilee & wæs gefullod on Iordane fram Iohanne 
& sona of ðam wætere he geseah opene heofonas & haligne gast swa culfran astigende & on him wunigende 
& þa wæs stefn of heofenum geworden 
þu eart min gelufoda sunu 
on þe ic gelicode 
And sona gast hine on westen genydde 
& he on westene wæs feowertig daga & feowertig nihta 
& he wæs fram Satane gecostnod 
& he mid wilddeorum wæs 
& him englas þenodon 
Syððan Iohannes geseald wæs com se hælend on Galileam Godes rices godspell bodigende & þus cweðende 
witodlice tid is gefylled 
& heofena rice genealæcð 
Doð dædbote 
& gelyfaþ þam godspelle 
& þa he ferde wið þa Galileiscan Sæ he geseah Simonem & Andream his broðor hyra nett on þa sæ lætende 
Soðlice hi wæron fisceras 
And þa cwæð se hælend 
cumað æfter me 
& ic do inc þæt gyt beoð sawla onfonde 
& hi þa hrædlice him fyligdon & forleton heora net 
& ðanon hwon agan he geseah Iacobum & Zebedei & Iohannes his broðor 
& hi on heora scype heora nett logodon 
& he hi sona clypode 
& hi heora fæder Zebedeo on scipe forleton mid hyrlingum & ferdon to Cafarnaum 
& sona restedagum he lærde hi on gesamnunge ingancgende 
& hi wundredon be his lare 
Soþlice he wæs hi lærende swa se þe anweald hæfð næs swa boceras 
& on heora gesamnunge wæs sum man on unclænum gaste 
& he hrymde & cwæð 
eala Nazarenisca hælend hwæt is us & þe 
Com ðu us to forspillanne 
Ic wat þu eart Godes halga 
Ða cidde se hælend him & cwæð 
adumba & ga of þisum men 
& se unclæna gast hine slitende & mycelre stefne clypiende him of eode 
Þa wundredon hi ealle swa þæt hi betwux him cwædon 
hwæt ys þis 
Hwæt is þeos niwe lar þæt he on anwealde unclænum gastum bebyt & hi hyrsumiað him 
& sona ferde his hlisa to Galilea rice 
Hrædlice of hyra gesamnunge hi comon on Simonis & Andreas hus mid Iacobe & Iohanne 
Soðlice þa sæt Simonis swegr hriðigende 
& hi him be hyre sædon 
& genealæcende he hi up ahof hyre handa gegripenre 
& hrædlice se fefor hi forlet 
& heo þenode him 
Soðlice þa hit wæs æfen geworden þa sunne to setle eode hi brohton to him ealle þa unhalan & þa ðe wode wæron 
& eall seo burhwaru wæs gegaderod to þære duran 
& he manega gehælde þe missenlicum adlum gedrehte wæron 
& manega deofolseocnyssa he ut adraf & hi sprecan ne let forþam hi wiston þæt he Crist wæs 
And swiðe ær arisende he ferde on weste stowe & hine þar gebæd 
& him fyligde Simon & þa ðe mid him wæron 
& þa hi hine gemetton hi sædon him 
eall þis folc ðe secð 
Þa cwæð he 
fare we on gehende tunas & ceastra þæt ic ðar bodige 
Witodlice to ðam ic com 
& he wæs bodigende on heora gesamnungum & ealre Galilea & deofolseocnessa ut adrifende 
And to him com sum hreofla hine biddende & gebigedum cneowum him to cwæþ 
Drihten gif þu wylt ðu miht geclænsian me 
Soðlice se hælend him gemiltsode & his hand aþenode & hine æthrinende & þus cwæð 
Ic wylle 
Beo ðu geclænsod 
& þa he ðus cwæð sona seo hreofnys him fram gewat 
& he wæs geclænsod 
& sona he bead him & cwæð 
warna þæt ðu hit nanum men ne secge ac ga & ætyw ðe þara sacerda ealdre & bring for ðinre clænsunga þæt Moyses bebead him on gewitnesse 
& he þa utgangende ongan bodian & widmærsian þa spræce swa þæt he ne mihte openlice on þa ceastre gan ac beon ute on westum stowum 
& hi æghwanon to him comon 
& eft æfter dagum he eode into Cafarnaum 
& hit wæs gehyred þæt he wæs on huse 
& manega togædere comon 
& he to heom spræc 
& hi comon anne laman to him berende þone feower men bæron 
& þa hi ne mihton hine inbringan for þære mænigu hi openodon þone hrof þar se hælend wæs 
& hi þa inasendan þæt bed þe se lama on læg 
Soðlice ða se hælend geseah heora geleafan he cwæð to þam laman 
Sunu þe synt þine synna forgyfene 
Þar wæron sume of ðam bocerum sittende & on heora heortum þencende 
Hwi spycð þes þus 
He dysegað 
Hwa mæg synna forgyfan buton God ana 
Ða se hælend þæt on his gaste oncneow þæt hi swa betwux him þohton he cwæð to him 
hwi ðence ge þas ðing on eowrum heortan 
Hwæðer is eðre to secgenne to þam laman þe synd ðine synna forgyfene hwæðer þe cweðan aris nim ðin bed & ga 
Þæt ge soðlice witon þæt mannes sunu hæfð anweald on eorðan synna to forgyfanne He cwæð to þam laman Þe ic secge 
aris nim þin bed & ga to þinum huse 
& he sona aras & beforan him eallum eode Swa þæt ealle wundredon & þus cwædon 
næfre we ær þyllic ne gesawon 
Eft he ut eode to ðære sæ 
& eall seo menigeo him to com 
& he hi lærde 
& þa he forð eode he geseah Leuin Alphei sittende æt his cepsetle 
& he cwæð to him 
folga me 
þa aras he & folgode him 
& hit gewearð þa he sæt on his huse þæt manega manfulle sæton mid þam hælende & his leorningcnihtum 
Soðlice manega þa ðe him fyligdon wæron boceras & Farisei & cwædon 
witodlice he ytt mid manfullum & synfullum 
& hi cwædon to his leorningcnihtum 
hwi ytt eower lareow & drincð mid manfullum & synfullum 
Þa se hælend þis gehyrde he sæde him 
ne beþurfon na ða halan læces ac ða þe untrume synt 
Ne com ic na þæt ic clypode rihtwise ac synfulle 
& þa wæron Iohannes leorningcnihtas & Pharisei fæstende 
& þa comon hi & sædon him 
Hwi fæstað Iohannes leorningcnihtas & Phariseorum 
& þine ne fæstað 
Ða cwæð se hælend 
cweðe ge 
sceolan þæs brydguman cnihtas fæstan swa lange swa se brydguma mid him is 
Ne magon hi fæstan swa lange tide swa hi ðone brydguman mid him habbað 
Soðlice þa dagas cumað þonne se brydguma him bið framacyrred 
& þonne hi fæstað On þam dagum 
Nan man ne siwaþ niwne scyp to ealdum reafe 
elles he afyrð þone niwan scyp of þam ealdan reafe 
& biþ mare slite 
& nan man ne deð niwe win on ealde bytta 
elles þæt win tobrycð þa bytta 
& þæt win bið agoten 
& þa bytta forwurðaþ 
ac niwe win sceal beon gedon on niwe bytta 
þonne beoð butu gehealden 
Eft wæs geworden þa he restedagum þurh æceras eode his leorningcnihtas ongunnon þa ear pluccigean 
Þa cwædon Pharisei to him 
loca nu hwæt þine leorningcnihtas doð þæt him alyfed n æs on restedagum 
Þa sæde he him 
ne rædde ge næfre hwæt dyde Dauid þa hine hingrode & þa ðe mid him wæron 
hu he in Godes huse eode under Abiathar þara sacerda ealdre 
& he æt þa ofrunghlafas þe him ne alyfede n æron to etanne buton sacerdon anum 
& he sealde þam ðe mid him wæron 
& he sæde him 
restedæg wæs geworht for þa men n æs se man for ðam restedæge 
Witodlice Drihten is mannes sunu eac swylce restedæges 
And eft he eode on gesamnunge 
& þar wæs an man forscruncene hand hæbbende 
& hi gymdon hwæþer he on restedagum gehælde þæt hi hine gewregdon 
Ða cwæð he to ðam men þe forscruncene hand hæfde 
aris gemang him 
Þa cwæð he 
alyfð restedagum wel to donne hweþer ðe yfele sawla gehælan hweþer ðe forspillan 
& hi suwodon 
& hi besceawiende mid yrre ofer hyra heortan blindnesse geunret cwæð to þam men 
Aþene þine hand 
& he aþenede hi 
þa wearð his hand gehæled sona 
Þa Pharisei mid Herodianiscum utgangende þeahtedon ongen hine hu hi hine fordon mihton 
& þa ferde se hælend to þære sæ mid his leorningcnihton 
& mycel menigeo him fyligde fram Galilea & Iudea & Hierusalem & fram Iudea & begeondan Iordane 
& to him com mycel menegeo ymbe Tirum & Sidone gehyrende þa ðing þe he worhte 
& he cwæð to his cnihtum þæt hi him on scipe þenodon for þære menigu þæt hi hine ne ofþrungon 
Soþlice manega he gehælde swa þæt hi æthrinon his 
& swa fela swa untrumnessa & unclæne gastas hæfdon þa hi hine gesawon hi toforan him astrehton & þus cweðende clypedon 
þu eart Godes sunu 
& he him swyðe forbead þæt hi hine ne geswutelodon 
& on anne munt he ferde & to him geclypode þa ðe he wolde 
& hi to him comon 
& he dyde þæt hi twelfe mid him wæron 
& he hi asende godspell to bodigenne 
& he him anweald sealde untrumnessa to hælanne & deofolseocnessa ut to adrifanne 
& he nemde Simon Petrum 
& Iacobum Zebedei & Iohannem his broðor & him naman onsette Boaneries þæt is ðunres bearn & Andream & Philippum & Bartholomeum & Thomam & Iacobum Alphei & Taddeum & Simonem Chananeum & Iudam Scarioth se hine sealde 
& eft him to com swa micel menigu þæt hi n æfdon hlaf to etanne 
& þa hi hine gehyrdon hi ferdon þæt hi hine namon & þus cwædon 
Soðlice he is on hatheortnesse gewend 
& þa boceras þe wendon fram Hierusalem cwædon 
Soþlice he hæfð Beelzebub 
& on deofla ealdre he deofulseocnessa ut adrifð 
& he hi togædere geclypode & on bigspellum him to cwæð 
Hu mæg Satanas Satanan ut adrifan 
& gif his rice on him sylfum bið todæled hu mæg hit standan 
& gif þæt hus ofer hit sylf ys todæled hu mæg hit standan 
& gif Satanas winð ongen hine sylfne he bið todæled 
& he standan ne mæg ac hæfð ende 
Ne mæg man þone strangan his æhta & his fatu bereafian & on his hus gan buton man þone strangan ærest gebinde & þonne his hus reafige 
Soðlice ic eow secge þæt ealle synna synd manna bearnum forgyfene & bysmorunga þam ðe hi bysmeriað 
Soþlice ic eow secge 
se þe ðone halgan gast bysmerað se n æfð on ecnysse forgyfenesse ac bið eces gyltes scyldig 
Forþam þe hi cwædon 
he hæfð unclænne gast 
Þa com to him his modor & his gebroðra & þarute stodon & to him sendon & to him clypedon 
& mycel menigu ymb hine sæt and to him cwædon 
her is þin modor & þine gebroðra ute & secaþ þe 
He þa him andswarode & cwæð 
hwylc is min modor & mine gebroþru 
& he cwæþ ða behealdende þe him abuton sæton 
her is min modor & mine gebroðru 
Soðlice se ðe deþ Godes willan se is min modor & min broðor & swustor 
& eft he ongan hi æt þære sæ læran 
& him wæs mycel menegu to gegaderod swa þæt he on scip eode & on þære sæ wæs & eall seo menegu ymbe þa sæ wæron on lande 
& he hi fela on bigspellum lærde & him to cwæð on his lare 
Gehyrað 
Ut eode se sædere his sæd to sawenne 
& þa he sew sum feoll wið þone weg 
& fugelas comon & hit fræton 
Sum feoll ofer stanscyligean þar hit n æfde mycele eorðan & sona up eode & forþam hit n æfde eorþan þiccnesse 
Þa hit up eode seo sunne hit forswælde 
& hit forscranc forþam hit wyrtruman n æfde 
& sum feoll on þornas 
þa stigon ða þornas & forðrysmodon þæt 
& hit wæstm ne bær 
& sum feoll on god land 
& hit sealde uppstigende & wexende wæstm 
& an brohte þritigfealdne sum syxtigfealdne sum hundfealdne 
And he cwæð 
gehyre se ðe earan hæbbe to gehyranne 
& þa he ana wæs hine axodon þæt bigspell þa twelfe þe mid him wæron 
& he sæde him 
eow is geseald to witanne Godes rices gerynu 
þam þe ute synt ealle þing on bigspellum gewurþað Þæt hi geseonde geseon & na ne geseon & gehyrende gehyren & ne ongyten þe læs hi hwænne syn gescyrede & him sin hyra synna forgyfene 
Ða sæde he him 
ge n yton þis bigspell 
& hu mage ge ealle bigspell witan 
Se þe sæwð word he sæwð 
Soðlice þa synt wið þone weg þar þæt word is gesawen 
& þonne hi hit gehyrað Sona cymð Satanas & afyrð þæt word þe on heora heortan asawen ys 
& þa synt gelice þe synt ofer þa stanscylian gesawen 
Sona þænne hi þæt word gehyrað & þæt mid blisse onfoð 
& hi n abbað wyrtruman on him ac beoð unstaðolfæste 
& syþþan upcymð deofles costnung & his ehtnys for þam worde 
Hi synd on þornum gesawen 
þæt synd þa ðe þæt word gehyrað & of yrmðe & swicdome woroldwelene & oðra gewilnunga þæt word ofþrymsað & synt buton wæstme gewordene 
& þa ðe gesawene synt ofer þæt gode land þa synd þe þæt word gehyrað & onfoð & wæstm bringað sum þritigfealdne sum syxtigfealdne & sum hundfealdne 
He sæde him 
cwyst þu 
cymð þæt leohtfæt þæt hit beo under bydene asett oððe under bedde 
Wite geare þæt hit sy ofer candelstæf asett 
Soðlice n is nan ðing behydd þe ne sy geswutelod 
ne n is digle geworden ac þæt hit openlice cume 
Gehyre gif hwa earan hæbbe to gehyranne 
& he cwæð to him 
warniað hwæt ge gehyran 
& on þam gemete þe ge metað eow bið gemeten & eow bið geict 
Þam bið geseald þe hæfð 
& þam ðe n æfð eac þæt he hæfð him bið ætbroden 
& he cwæð 
Godes rice ys swylce man wurpe god sæd on his land & sawe & arise dæges & nihtes & þæt sæd growe & wexe þonne he n at 
Soðlice sylfwilles seo eorðe wæstm berað ærest gærs syððan ear syþþan fullne hwæte on þam eare 
And þonne se wæstm hine forðbringð sona he sent his sicol forþam þæt rip æt is 
& eft he cwæð 
for hwam geanlicie we heofena rice 
oððe hwylcum bigspelle wiðmete we hit 
Swa swa senepes sæd 
þonne hit bið on eorðan gesawen hit is ealra sæda læst þe on eorðan synt 
& þonne hit asawen bið hit astihþ & bið ealra wyrta mæst & hæfð swa mycele bogas þæt heofenes fugelas eardian magon under his sceade 
& manegum swylcum bigspellum he spræc to him þæt hi mihton gehyran 
Ne spæc he na butan bispelle 
eall he his leorningcnihtum asundron rehte & sæde him þonne æfen bið 
uton faran agen 
And þas menigu forlætan hi onfengon hine swa he on scipe wæs 
& oþre scipu wæron mid him 
& þa wæs mycel yst windes geworden 
& yþa he awearp on þæt scyp þæt hit gefylled wæs 
& he wæs on scipe ofer bolster slapende 
& hi awehton hine & cwædon 
ne belimpð to þe þæt we forwurþað 
& he aras & þam winde bebead & cwæð to ðære sæ 
Suwa & gestille 
& se wind geswac þa 
& wearð mycel smyltnes 
& he sæde him 
hwi synt ge forhte 
Gyt ge n abbað geleafan 
& hi micclum ege him ondredon & cwædon ælc to oðrum 
hwæt wenst þu 
hwæt is ðes þæt him wyndas & sæ hyrsumiað 
Ða comon hi ofer þære sæs muðan on þæt rice Hierasenorum 
& him of scipe gangendum him sona agen arn an man of þam byrgenum on unclænum gaste 
Se hæfde on byrgenum scræf 
& hine nan man mid racenteagum ne mihte gebindan 
Forþam he oft mid fotcoppsum & racenteagum gebunden toslat þa raceteaga & þa fotcoppsas tobræc 
& hine nan man gewyldan ne mihte 
& symle dæges & nihtes he wæs on byrgenum and on muntum hrymende & hine sylfne mid stanum ceorfende 
Soðlice ða he þone hælend feorran geseah he arn & hine gebæd & mycelre stemne hrymende & þus cwæð 
eala mæra hælend Godes sunu hwæt is me & þe 
Ic halsige þe ðurh God þæt ðu me ne þreage 
Þa cwæð se hælend 
eala unclæna gast ga of ðysum men 
Ða ahsode he hine 
hwæt is þin nama 
þa cwæð he 
min nama is Legio forþam we manega synt 
& he hine swyðe bæd þæt he hine of þam rice ne dyde 
Þar wæs embe þone munt mycel swyna heord læsgende 
& þa unclænan gastas hine bædon & cwædon 
send us on þas swyn þæt we on hi gegan 
& þa lyfde se hælend sona 
& ða eodon þa unclænan gastas on þa swyn 
& on myclum hryre seo heord wearð on sæ besceofen twa þusendo & wurdon adruncene on ðære sæ 
Soþlice þa ðe hi heoldon flugon & cyddon on þære ceastre & on lande 
& hi ut eodon þæt hi gesawon hwæt þar gedon wære 
& hi comon to þam hælende 
& hi gesawon þone ðe mid deofle gedreht wæs gescrydne sittan & hales modes 
& hi him ondredon 
& hi rehton him þa ðe hit gesawon hu hit gedon wæs be þam ðe deofolseocnesse hæfde & be þam swynum 
& hi bædon þæt he of hyra gemærum fore 
Þa he on scip eode hine ongan biddan se ðe ær mid deofle gedreht wæs þæt he mid him wære 
Him þa se hælend ne getiðode 
ac he sæde him 
ga to þinum huse to þinum hiwum & cyð him hu mycel Drihten gedyde & he gemiltsode þe 
And he ða ferde & ongan bodigean on Decapolim hu fela se hælend him dyde 
& hig ealle þæs wundredon 
And þa se hælend eft on scype ferde ofer þone muþan him com to mycel menigu & wæs ymbe þa sæ 
& ða com sum of heahgesamnungum Iairus hatte 
& þa he hine geseah he astrehte hine to his fotum & hine swyðe bæd 
& he cwæð 
Min dohtor is on ytemestum siðe 
cum & sete þine hand ofer hi þæt heo hal sy & lybbe 
Ða ferde he mid him 
& him fyligde mycel menigeo & þrungon hine 
& þa þæt wif ðe on blodryne twelf winter wæs & fram manegum læcum fela þinga þolode & dælde eall þæt heo ahte & hit naht ne fremode ac wæs þe wyrse Þa heo be ðam hælende gehyrde heo com wiðæftan þa menigu & his reaf æthran 
Soðlice heo cwæð 
gif ic furþon his reafes æthrine ic beo hal 
And þa sona wearð hyre blodes ryne adruwod 
& heo on hire gefredde þæt heo of þam wite gehæled wæs 
And þa se hælend oncneow on him sylfum þæt him mægen ofeode He cwæð bewend to þære menigu 
hwa æthran mines reafes 
Þa cwædon his leorningcnihtas 
þu gesyxst þas menigu þe ðringende 
& þu cwyst 
hwa æthran me 
And þa beseah he hine þæt he gesawe þæne ðe þæt dyde 
Ðat wif þa ondrædende & forhtigende com & astrehte hi beforan him & sæde him eall þæt riht 
Þa cwæð se hælend 
dohtor þin geleafa þe hale gedyde 
Ga þe on sibbe & beo of ðisum hal 
Him þa gyt sprecendum hi comon fram þam heahgesamnungum & cwædon 
ðin dohtor is dead 
Hwi drecst þu leng þone lareow 
Þa he gehyrde þæt word þa cwæð se hælend 
ne ondræd þu ðe 
gelyf for.an 
And he ne let him ænigne fyligean buton Petrum & Iacobum & Iohannem Iacobes broðor 
& hi comon on þæs heahealdres hus 
& he geseah mycel gehlyd wepende & geomriende 
And þa he ineode he cwæð 
hwi synd ge gedrefede & wepað 
N is þis mæden na dead 
ac heo slæpð 
Ða tældon hi hine 
He þa eallum ut adrifenum Nam Petrum & þæs mædenes modor & þa ðe mid him wæron 
& inneodon suwiende þar þæt mæden wæs 
& hire hand nam & cwæð 
thalimthacumi þæt is on ure geþeode gereht 
mæden þe ic secge 
aris 
& heo sona aras & eode 
Soðlice heo wæs twelf wintre 
& ealle hi wundredon mycelre wundrunge 
& he him þearle bebead þæt hi hyt nanum men ne sædon 
& he het hire etan syllan 
And þa he ðanon eode he ferde on his eðel 
& him folgodon his leorningcnihtas 
& gewordenum restedæge he ongann on gesamnunge læran 
& manege gehyrdon & wundrodon on his lare & cwædon 
hwanon synd þyssum ealle þas ðincg 
and hwæt is se wisdom þe him geseald is & swylce mihta þe ðurh his handa gewordene synd 
Hu n ys þys se smið Marian sunu Iacobes broðor & Iosepes & Iude & Simonis 
Hu ne synt his swustra her mid us 
& þa wurdon hi gedrefede 
Þa cwæð se hælend 
soðlice n is nan witega buton wurðscipe buton on his eðele & on his mægðe & on his huse 
And he ne mihte þar ænig mægen wyrcan buton feawa untrume onasettum his handum he gehælde 
& he wundrode for heora ungeleafan 
He ða lærende þa castel beferde 
& him twelfe to geclypode & agan hi sendan twam & twam & him anweald sealde unclænra gasta & him bebead þæt hi naht on wege ne namon buton gyrde ane ne codd ne hlaf ne feoh on heora gyrdlum Ac gesceode mid calcum & þæt hi mid twam tunecum gescrydde n æron 
And he cwæð to him 
swa hwylc hus swa ge ingað wuniað þar oð þæt ge utgan 
& swa hwylce swa eow ne gehyrað þonne ge þanon ut gað asceacað þæt dust of eowrum fotum him on gewitnesse 
And utgangende hi bodedon þæt hi dædbote dydon 
& hi manega deofolseocnessa ut adrifon & manega untrume mid ele smyredon & gehældon 
And þa gehyrde Herodes se cyng þæt 
Soþlice his nama wæs swutol geworden 
& he cwæð 
witodlice Iohannes se fulluhtere of deaðe aras 
& on him synd forþam mægenu geworht 
Sume cwædon 
he is Elias 
sume cwædon 
he is witega swylce an of þam witegum 
Ða Herodes þæt gehyrde he cwæð 
se Iohannes þe ic beheafdode se aras of deaðe 
Soðlice Herodes sende & het Iohannem gebindan on cwerterne for þære Herodiadiscan his broðor lafe Philippus for þam ðe he nam hi 
Þa sæde Iohannes Herode 
n ys þe alyfed to hæbbenne þines broðer wif 
Ða syrwde Herodias ymbe hine & wolde hine ofslean 
& heo ne mihte 
Soðlice Herodes ondred Iohannem & wiste þæt he wæs rihtwis & halig 
& he heold hine on cwerterne 
& he gehyrde þæt he fela wundra worhte 
& he luflice him hyrde 
Þa se dæg com Herodes gebrydtide he gegearwode mycele feorme his ealdormannum & þam fyrmestum on Galilea 
& þa ða þære Herodiadiscan dohtor inneode & tumbode hit licode Herode & eallum þam ðe him mid sæton 
Se cing cwæð þa to ðam mædene 
bide me swa hwæt swa þu wylle 
& ic þe sylle 
And he swor hire 
soðes ic þe sylle swa hwæt swa þu me bitst þeah þu wylle healf min rice 
Ða heo ut eode heo cwæð to hyre meder 
hwæs bidde ic 
þa cwæþ heo 
Iohannes heafod þæs fulluhteres 
Sona þa heo mid ofste inn to þam cinincge eode heo bæd & þus cwæð 
ic wylle þæt ðu me hrædlice on anum disce sylle Iohannes heafod 
Þa wearð se cinincg geunret for þam aðe & for þam ðe him mid sæton 
N olde þeah hi geunretan Ac sende ænne cwellere & bebead þæt man his heafod on anum disce brohte 
And he hine þa on cwerterne beheafdode & his heafod on disce brohte & hit sealde þam mædene 
& þæt mæden hit sealde hire meder 
Ða his cnihtas þæt gehyrdon hi comon & his lic namon & hine on byrgene ledon 
Soðlice þa ða apostolas togædere comon hi cyddon þam hælende eall þæt hi dydon & hi lærdon 
& he sæde him 
cumað & uton gan onsundron on weste stowe & us hwon restan 
Soðlice manega wæron þe comon & agen hwyrfdon 
& fyrst n æfdon þæt hi æton 
& on scype stigende hi foron onsundran on weste stowe 
& gesawon hi farende & hi gecneowon manega And gangende of þam burgum þyder urnon & him beforan comon 
And þa se hælend ðanon eode he geseah mycele menegu 
& he gemiltsode him for þam þe hi wæron swa swa scep þe nanne hyrde n abbað 
and he ongan hi fela læran 
& þa hit mycel ylding wæs his leorningcnihtas him to comon & cwædon 
þeos stow is weste 
& tima is forð agan 
Forlæt þas menegu þæt hi faran on gehende tunas & him mete bicgan þæt hi eton 
Þa cwæð he 
sylle ge him etan 
ða cwædon hi 
uton gan & mid twam hundred penegon hlafas bicgan 
& we him etan syllað 
Ða cwæð he 
hu fela hlafa hæbbe ge 
Gað & lociað 
& þa hi wiston hi cwædon 
fif hlafas & twegen fixas 
& þa bebead se hælend þæt ðæt folc sæte ofer þæt grene hig 
& hi þa sæton hundredon & fiftigon 
& fif hlafum & twam fixum onfangenum he on heofon locode & hi bletsode & þa hlafas bræc & sealde his leorningcnihtum þæt hi toforan him asetton & twegen fixas him eallon dælde 
& hi æton þa ealle & gefyllede wurdon 
And hi namon þara hlafa & fixa lafe twelf wilian fulle 
Soðlice fif þusend manna þara etendra wæron 
Ða sona he nydde his leorningcnihtas on scyp stigan þæt hi him beforan foron ofer þæne muþan to Bethsaida oþ he þæt folc forlete 
And þa he hi forlet he ferde on þone munt & hine ana þar gebæd 
And þa æfen wæs þæt scyp wæs on middre sæ 
& he ana wæs on lande 
& he geseah hi on rewette swincende 
him wæs wiðerweard wind 
And on niht embe þa feorþan wæccan he com to him ofer þa sæ gangende & wolde hi forbugan 
Þa hi hine gesawon ofer þa sæ gangende hi wendon þæt hit unfæle gast wære 
& hi clypedon 
Hi ealle hine gesawon & wurdon gedrefede 
& sona he spræc to him & cwæð 
gelyfaþ 
ic hit eom 
ne þurfon ge eow ondrædan 
& he on scyp to him eode 
& se wind geswac 
& hi þæs þe ma betwux him wundredon 
Ne ongeton hi be þam hlafon 
Soðlice heora heorte wæs ablend 
And þa hi ofersegledon hi comon to Genesar & þar wicedon 
& þa hi of scipe eodon sona hi hine gecneowon 
And eall þæt rice befarende hi on sæccingum bæron þa untruman þar hi hine gehyrdon 
And swa hwar swa he on wic oþþe on tunas eode on stræton hi þa untruman ledon & hine bædon þæt hi huru his refes fnæd æthrinon 
& swa fela swa hine æthrinon hi wurdon hale 
Þa comon to him Pharisei & sume boceras cumende fram Hierusalem 
& þa hi gesawon sume of his leorningcnihton besmitenum handum þæt is unþwogenum handum etan Hi tældon hi & cwædon 
Pharisei & ealle Iudeas ne etað buton hi hyra handa gelomlice þwean healdende hyra yldrena gesetnessa 
& on stræte hi ne etað buton hi geþwegene beon 
& manega oþre synd þe him gesette synt þæt is calicea frymða & ceaca & arfata & mæstlinga 
And þa axodon hine Pharisei & þa boceras 
hwi ne gað þine leorningcnihtas æfter ure yldrena gesetnysse ac besmitenum handum hyra hlaf þicgað 
Ða andswarode he him 
wel witegod Isaias be eow licceterum swa hit awriten is 
þis folc me mid welerum wurðað 
Soðlice hyra heorte is feor fram me 
On idel hi me wurðiað & manna lare & bebodu lærað 
Soþlice ge forlætað Godes bebod & healdað manna laga þweala ceaca & calica 
& manega oþre þylce ðing ge doð 
Ða sæde he him 
wel ge on idel dydon Godes bebod þæt ge eower laga healdon 
Moyses cwæð 
wurða þinne fæder & þine modor 
& se ðe wyrigþ his fæder & his modor swelte se deaþe 
Soðlice ge cweþað 
gif hwa segð his fæder & meder corban þæt is on ure geðeode gyfu gif hwylc is of me þe fremað & ofer þæt ge ne lætað hine ænig þing don his fæder oððe meder Toslitende Godes bebod for eower stuntan lage þe ge gesetton 
& manega oþre þing ðysum gelice ge doð 
And eft þa menegu he him to clypode & cwæð 
gehyraþ me ealle & ongytað 
N is nan þing of þam men on hine gangende þæt hine besmitan mæge 
Ac þa ðing þe of ðam men forðgað þa hine besmitað 
Gif hwa earan hæbbe gehlyste me 
And þa se hælend fram þære menegu eode his leorningcnihtas hine an bigspell ahsodon 
Þa cwæð he 
& synt ge þus ungleawe 
ne ongyte ge þæt eall þæt utan cymð on þone man gangende ne mæg hine besmitan 
Forþam hit ne gæð on his heortan ac on his innoð & on forðgang gewiteð ealle mettas clænsigende 
Ða sæde he him þæt ða þing ðe of þam men gað þa hine besmitað 
Innan of manna heortan yfele geþancas cumað unrihthæmedu & Gytsung man facnu sceamleast yfel gesihð dysinessa ofermodignessa stuntscipe 
& ealle þas yfelu of þam innoðe cumað & þone man besmitað 
Ða ferde he þanon on þa endas Tiri & Sidonis 
& he in agan on þæt hus 
He n olde þæt hit ænig wiste 
& he ne mihte hit bemiðan 
Sona þa an wif be him gehyrde þære dohtor hæfde unclæne gast 
Heo ineode & to his fotum hi astrehte 
Soðlice þæt wif wæs hæðen sirofenisces cynnes & bæd hine þæt he ðone deofol of hyre dehter adrife 
Þa sæde he hire 
læt ærust þa bearn beon gefylled 
N is na god þæt man nime þara bearna hlaf & hundum worpe 
Ða andswarode heo & cwæð 
Drihten þæt is soð 
Witodlice þa hwelpas etað under þære mysan of ðara cilda cruman 
Þa sæde he hyre 
for þære spræce ga nu 
Se deofol of ðinre dehter gewit 
And þa heo on hyre hus eode heo gemette þæt mæden on hyre bedde licgende & þone deofol utgan 
And eft he eode of Tira gemærum & com þurh Sidonem to þære Galileiscan Sæ betwux midde endas Decapoleos 
& hi læddon him ænne deafne & dumbne & hine bædon þæt he his hand him on sette 
Ða nam he hine onsundran of þære menigu & his fingras on his earan dyde & spætende his tungan onhran & on þone heofon behealdende geomrode & cwæð 
Effeta þæt is on ure geþeode sy þu ontyned 
And sona wurdon his earan geopenode 
& his tungan bend wearð unslyped 
& he rihte spræc 
And he bead him þæt hi hit nanum men ne sædon 
Soþlice swa he him swiþor bebead swa hi swiðor bodedon & þæs þe ma wundredon & cwædon 
ealle þing he wel dyde 
& he dyde þæt deafe gehyrdon & dumbe spræcon 
Eft on þam dagum him wæs mid micel menigu 
& n æfdon hwæt hi æton 
Þa cwæþ he tosomne geclypedum his leorningcnihtum 
ic gemiltsige þysse menegu forþam hi þry dagas me geanbidiað & n abbað hwæt hi eton 
Gif ic hi fæstende to hyra husum læte be wege hi geteorigeað 
Sume hi comon feorran 
& þa andswarodan him his leorningcnihtas 
hwanon mæg ænig man þas mid hlafum on þisum westene gefyllan 
Þa axode he hi 
hu fela hlafa hæbbe ge 
Hi cwædon 
seofan 
Ða het he sittan þa menegu ofer þa eorþan And nam þa seofon hlafas & Gode þancode & hi bræc & sealde his leorningcnihtum þæt hi toforan him asetton 
& hi swa dydon 
And hi n æfdon buton feawa fixa 
& he þa bletsode & het beforan him settan 
& hi æton & wurdon gefyllede 
& hi namon þæt of þam brytsenum belaf seofon wilian fulle 
Soðlice þa ðe þar æton wæron fif þusend 
& he hi þa forlet 
And sona he on scyp mid his leorningcnihtum astah & com on þa dælas Dalmanuða 
And þa ferdon ða Pharisei & ongunnon mid him smeagean & tacen of heofone sohton & his fandedon 
Þa cwæð he geomriende on his gaste 
hwi secð þeos cneoris tacen 
Soþlice ic eow secge 
ne bið þisse cneorisse tacen geseald 
& hi þa forlætende eft on scyp astah & ferde ofer þone muðan 
& hi ofergeton þæt hi hlafas ne namon 
& hi n æfdon on scype mid him buton ænne hlaf 
& he him bead & cwæð 
lociað & warniað fram Pharisea & Herodes hæfe 
Þa þohton hi betwux him & cwædon 
n æbbe we nane hlafas 
Þa se hælend þæt wiste he cwæð 
hwæt þence ge forþam ge hlafas n abbað 
Gyt ge ne oncnawað ne ne ongytað 
Gyt ge habbað eowre heortan geblende 
Eagan ge habbað & ne geseoð & earan & ne gehyrað 
Ne ge ne þencaþ 
Hwænne ic bræc fif hlafas & twegen fixas & hu fela wyligena ge namon fulle 
Hi cwædon þa 
twelfe 
And hwænne seofon hlafas feower þusendum & hu fela wyligena brytsyna ge namon 
Hi sædon 
seofon 
Ða sæde he him 
hwi ne ongyte ge gyt 
And hi comon þa to Bedzaida 
& hi brohton him þa ænne blindne & hine bædon þæt he hine æthrine 
& þa æthran he þæs blindan hand & lædde hine butan þa wic & spætte on his eagan & his hand on asette & hine axode hwæþer he aht gesawe 
Ða cwæð he þa ða he hine beseah 
Ic geseo men swylce treow gangende 
Eft he asette his handa ofer his eagan 
& he geseah þa & wearð geedniwod swa þæt he beorhtlice eall geseah 
Ða sende he hine to his huse & cwæð 
ga to þinum huse 
& ðeah þu on tun ga nænegum þu hit ne sege 
Ða eode he & his leorningcnihtas on þæt castel Cesareæ Philippi 
& he on wege his leorningcnihtas ahsode 
hwæt secgað men þæt ic sy 
Þa andswarodon hi 
sume Iohannem þone Fulluhtere 
sume Heliam 
sume sumne of þam witegum 
Ða cwæð he 
hwæt secge ge þæt ic sy 
þa andswarude Petrus him & cwæð 
ðu eart Crist 
& ða bead he him þæt hi nænegum be him ne sædon 
Ða ongan he hi læran þæt mannes sunu gebyreð fela þinga þolian & beon aworpen fram ealdormannum & heahsacerdum & bocerum & beon ofslegen & æfter þrim dagum arisan & spræc þa openlice 
& þa nam Petrus hine & ongan hine þreagean 
Þa bewende he hine & cidde Petre & cwæð 
ga onbæc Satanas 
forþam þu n ast þa ðing þe synd Godes ac þa ðing þe synd manna 
Þa cwæð he togædere geclypedre menegu mid his leorningcnihtum 
gif hwa wyle me fyligean wiðsace hine sylfne & nime his cwylminge & folgige me 
Se ðe wyle his sawle hale gedon se hi forspilð 
Se ðe forspilð his sawle for me & for þam godspelle se hi gehælð 
Hwæt fremað men ðeah he eallne middaneard gestryne & do his sawle forwyrd 
Oþþe hwylc gewryxl sylð se man for his sawle 
Soðlice se þe me forsyhð & mine word on þisre unrihthæmedan & synfulran cneorisse ðone mannes sunu forsyhþ ðonne he cymð on his Fæder wuldre mid halgum englum 
Þa sæde he him 
soðlice ic secge eow þæt syme synt her wuniende þe deað ne onbyrigeað ær hi geseon Godes rice on mægne cuman 
Ða æfter syx dagum nam se hælend Petrum & Iacobum & Iohannem & lædde hi sylfe onsundran on sumne heahne munt & wearð beforan him oferhiwud 
& his reaf wurdon glitiniende swa hwite swa snaw swa nan fullere ofer eorðan ne mæg swa hwite gedon 
Þa ætywde him Helias mid Moyse & to him spræcon 
Ða andswarode Petrus him & cwæð 
Lareow god is þæt we her beon 
& uton wyrcan her þreo eardungstowa þe ane & Moyse ane & Helie ane 
Soðlice he n yste hwæt he cwæð 
he wæs afæred mid ege 
And seo lyft hi ofersceadewude 
& stefn com of þære lyfte & cwæð 
þes is min leofesta sunu 
Gehyrað hine 
And sona ða hi besawon hi nanne hi mid him ne gesawon buton þone hælend sylfne mid him 
And þa hi of þam munte astigon he bead him þæt hi nanum ne sædon þa ðing þe hi gesawon buton þonne mannes sunu of deaðe arise 
Hi þa ðæt word geheoldon betwux him & smeadon hwæt þæt wære þonne he of deaðe arise 
And hi hine ahsodon þa 
hwæt secgað Pharisei & þa boceras þæt gebyrað æryst Helias cume 
Ða sæde he him andswariende 
Helias ealle þing geedniwað þonne he cymð 
Swa be mannes suna awriten is þæt he fela ðolige & si oferhogod 
Ac ic secge eow þæt Helias com 
& hi dydon him swa hwæt swa hi woldon swa be him awriten is 
And þa he com to his leorningcnihtum he geseah mycele menegu abutan hi & boceras mid him sprecende 
& sona eall folc þæne hælend geseonde wearð afæryd & forht & hine gretende him to urnon 
Þa ahsode he hi 
hwæt smeage ge betwux eow 
Him andswarode an of þære menigu 
Lareow ic brohte minne sunu dumbne gast hæbbende 
Se swa hwær swa he hine gelæcð forgnit hine 
& toðum gristbitað & forscrincþ 
& ic sæde þinum leorningcnihtum þæt hi hine ut adrifon 
& hi ne mihton 
Ða andswarode he him 
eala ungeleaffulle cneorys swa lange swa ic mid eow beo swa lange ic eow þolige 
Bringað hine to me 
Þa brohton hi hine 
& þa he hine geseah sona se gast hine gedrefde 
& on eorðan forgnyden fæmende he tearflode 
And þa ahsode he his fæder 
hu lang tid is syððan him þis gebyrede 
þa cwæð he 
of cildhade 
He hine gelomlice on fyr & on wæter sende þæt he hine forspilde 
Ac gif þu hwæt miht gefylst us ure gemiltsud 
Ða cwæð se hælend 
gif þu gelyfan miht ealle þing synd gelyfedum mihtlice 
Ða sona hrymde þæs cildes fæder & wepende cwæð 
Drihten ic gelyfe 
Gefylst minre ungeleaffulnysse 
And þa se hælend geseah þa toyrnendan menegu he bebead þam unclænan gaste þus cweðende 
eala deafa & dumba gast ic beode þe 
ga of him 
& ne ga þu leng on hine 
He ða hrymende & hine swyþe slitende eode of him 
& he wæs swylce he dead wære swa þæt manega cwædon 
soðlice he is dead 
Þa nam se hælend his hand & hine up ahof 
& he aras þa 
And þa he into þam huse eode his leorningcnihtas hine digollice ahsodon 
hwi ne mihton we hine ut adrifan 
Ða sæde he 
þis cynn ne mæg of nanum men ut gan buton þurh gebedu & on fæstene 
Þa hi þanon ferdon hi forbugon Galileam 
He n olde þæt hit ænig man wiste 
Soðlice he lærde his leorningcnihtas & sæde 
soþlice mannes sunu bið geseald on synfulra handa þæt hi hine ofslean 
& ofslagen þam ðriddan dæge he arist 
Ða n yston hi þæt word 
& hi adredon hine ahsiende 
Þa comon hi to Capharnaum 
& þa hi æt ham wæron he ahsode hi 
hwæt smeade ge be wege 
& hi suwodon 
Witodlice hi on wege smeadon hwylc hyra yldost wære 
Þa he sæt he clypode hi twelfe & sæde him 
gif eower hwylc wyle beon fyrmest beo se eaðmodust & eower ealra þen 
Þa nam he anne cnapan & gesette on hyra middele 
þa he hine beclypte he sæde him 
Swa hwylc swa anne of þus geradum cnapum on minum naman onfehð se onfehþ me 
And se þe me onfehð he ne onfehþ me ac þone þe me sende 
Ða andswarode Iohannes & cwæð 
lareow sumne we gesawon on þinum naman deofolseocnessa ut adrifende se ne fyligð us 
& we him forbudon 
Þa cwæð he 
ne forbeode ge him 
N is nan þe on minum naman mægen wyrce & mæge raðe be me yfele specan 
Se þe n is agen eow se is for eow 
Soðlice se ðe sylð drinc eow calic fulne wæteres on minum naman forþam ge Cristes synt ic eow soþ secge ne forlyst he his mede 
And swa hwa swa gedrefð ænne of þyssum lytlingum on me gelyfendum betere him wære þæt an cweornstan wære to his swuran gecnyt & wære on sæ beworpen 
And gif þin hand þe swicað ceorf hi of 
Betere þe is þæt þu wanhal to life ga þonne þu twa handa hæbbe & fare on helle & on unacwencedlic fyr Þar hyra wyrm ne swylt & fyr ne bið acwenced 
And gif ðin fot swicað þe ceorf hine of 
Betere þe is þæt þu healt ga on ece lif þonne þu hæbbe twegen fet & si aworpen on helle unacwencedlices fyres Þar hyra wyrm ne swylt .ne fyr ne bið adwæsced 
Gif þin eage þe swicað weorp hit ut 
Betere þe is mid anum eagan gan on Godes rice þonne twa eagan hæbbende sy aworpen on helle fyr Þar hyra wyrm ne swylt ne fyr ne bið acwenced 
Soðlice ælc man bið mid fyre gesylt 
& ælc offrung bið mid sealte gesylt 
God is sealt 
gif þæt sealt unsealt biþ on þam þe ge hit syltað 
Habbað sealt on eow 
& habbað sibbe betwux eow 
And þanon he com on Iudeisce endas of Iordane 
þa comon eft menigu to him 
& swa swa he gewunode he hi lærde eft sona 
Ða genealæhton him Pharisei & hine axodon hwæþer alyfð ænegum men his wif forlætan his þus fandigende 
Þa andswarode he him 
hwæt bead Moyses eow 
Hi sædon 
Moyses lyfde þæt man write hiwgedales boc & hi forlete 
Ða cwæð se hælend 
for eower heortan heardnesse he eow wrat þis bebod 
Fram fruman gesceafte God hi geworhte wæpnedman & wimman 
& cwæð 
for þam se mann forlæt his fæder & modor & hine his wife geþeot 
& beoð twegen on anum flæsce 
Witodlice ne synt na twegen ac an flæsc 
Þæt God gesamnode ne syndrige þæt nan man 
And eft innan huse his leorningcnihtas hine be þam ylcan ahsodon 
Ða cwæð he 
swa hwylc mann swa his wif forlæt & oþer nimð unrihthæmed he wyrcð þurh hi 
And gif þæt wif hire were forlæt & oþerne nimð heo unrihthæmð 
And hi brohton him hyra lytlingas þæt he hi æthrine 
þa ciddon his leorningcnihtas þam ðe hi brohton 
Þa se hælend hi geseah unwurðlice he hit forbead & sæde him 
lætað þa lytlingas to me cuman 
& ne forbeode ge him 
Soðlice swylcera is heofona rice 
Soþlice ic secge eow 
swa hwylc swa Godes rice ne onfehð swa lytling ne mæg he þæt 
Ða beclypte he hi & his handa ofer hi settende bletsode hi 
And þa he on wege eode sum him to arn & gebigedum cneowe toforan him cwæð & bæd hine 
la goda lareow hwæt do ic þæt ic ece lif age 
Þa cwæð se hælend 
hwi segst þu me godne 
N is nan mann god buton God ana 
Canst þu ða bebodu 
ne unrihthæm þu 
ne slyh þu 
ne stel þu 
ne sege þu lease gewitnesse 
facen ne do ðu 
wurða þinne fæder & þine modor 
Ða andswarode he 
goda Lareow eall ðis ic geheold of minre geoguðe 
Se hælend hine þa behealdende lufode & sæde him 
an þing þe is wana 
Gesyle eall þæt ðu age 
& syle hit þearfum 
þonne hæfst þu goldhord on heofonum 
& cum 
& folga me 
And for þam worde he wæs geunret & ferde gnornigende for þam he hæfde mycele æhta 
Þa cwæð se hælend to his leorningcnihton hine beseonde 
swyþe earfoðlice on Godes rice gað þa þe feoh habbað 
Ða forhtodon his leorningcnihtas be his wordum 
Eft se hælend him andswariende cwæð 
eala cild swyðe earfoðlice þa ðe on heora feo getruwigeað gað on Godes rice 
Eaþere ys olfende to farenne þurh nædle þyrel þonne se rica & se welega on Godes rice ga 
Hi þæs ðe ma betwux him wundredon & cwædon 
& hwa mæg beon hal 
Þa beheold se hælend hi & cwæð 
mid mannum hit is uneaþelic ac na mid Gode 
Ealle þing mid Gode synt eaðelice 
Þa ongan Petrus cweþan 
Witodlice we ealle þing forleton & folgodon þe 
Ða andswarode him se hælend 
n is nan þe his hus forlæt oððe gebroþru oþþe geswustra oððe fæder oþþe modor oððe bearn oþþe æceras for me & for þam godspelle Þe hundfeald ne onfo nu on þisse tide hus & broðru & swustru fæder & modor & bearn & æceras mid ehtnessum & on toweardre worulde ece lif 
Manega fyrmeste beoð ytemeste & ytemeste fyrmyste 
Soþlice hi ferdon on wege to Hierusalem 
& se hælend him beforan eode 
& hi adredon him hine & him fyligdon 
& eft he nam hi twelfe & ongan him secgan þa ðing þe him towearde wæron 
Þæt we nu astigað to Hierusalem 
& mannes sunu bið geseald sacerda ealdrum & bocerum & ealdrum 
& hi hine deaðe genyþeriað 
& hi hine þeodum syllað 
& hi hine bysmirað 
& hi him on spætað & hine swingað & ofsleað hine 
& he arist on þam þriddan dæge 
Him þa genealæhton to Iacobus & Iohannes Zebedeis suna & cwædon 
lareow we wyllað þæt þu us do swa hwæt swa we biddað 
Þa cwæð he 
hwæt wylle gyt þæt ic inc do 
Þa cwædon hi 
syle unc þæt wyt sitton on þinon wuldre an on þine swyðran healfe & oþer on þine wynstran 
Ða cwæð se hælend 
gyt n yton hwæt gyt biddað 
Mage gyt drincan þone calic þe ic drince & beon gefullod on þam fulluhte þe ic beo gefullod 
Þa cwædon hi 
wyt magon 
ða cwæð se hælend 
gyt drincað þone calic þe ic drince 
gyt beoð gefullode þam fulluhte ðe ic beo gefullod 
Soðlice n is hit na min inc to syllene þæt gyt sitton on mine swyðran healfe oððe on þa wynstran ac þam þe hit gegearwod ys 
Þa gebulgon þa tyne hi be Iacobe & Iohanne 
Ða clypode se hælend hi & cwæð 
wite ge þæt þa ðe on þeodum ealdorscype habbað þæt hyra ealdras anweald ofer hi habbað 
Soðlice on eow hit n is swa 
ac swa hwylc swa wyle mid eow yldest beon se byð eower þen 
& se ðe wyle on eow fyrmest beon se byþ ealra þeow 
Soðlice ne com mannes sunu þæt him man þenode ac þæt he þenode & his sawle sealde for manegra alysednysse 
Þa comon hi to Gericho 
& he ferde fram Gericho & his leorningcnihtas & mycel menegu 
Timeus sunu Bartimeus sæt blind wið þone weg wædla 
Þa he gehyrde þæt hit wæs se Nazareniscea hælend he ongan þa clypian & cweðan 
hælend Dauides sunu gemiltsa me 
Þa budon him manega þæt he suwode 
He clypode þa þæs ða ma 
miltsa me Dauides sunu 
Ða ætstod se hælend & het hine clypian 
þa sædon hi þam blindan 
beo geheortra & aris 
Se hælend þe clypað 
He þa awearp his reaf & forð.ræsde & to him com 
Ða cwæð se hælend 
hwæt wylt þu þæt ic þe do 
þa cwæð he 
Lareow þæt ic geseo 
Þa cwæð se hælend to him 
ga 
þin geleafa þe halne gedyde 
& he sona geseah & him fyligde on wege 
Ða he genealæhte Hierusalem & Bethania to Oliuetes Dune he sende his twegen leorningcnihtas & cwæð to him 
faraþ to þam castele þe inc ys 
and gyt þar sona gemetað assan folan getigedne ofer þæne nan man gyt ne sæt 
Untigeað hine & to me gelædað 
And gyf hwa to inc hwæt cwyð secgað þæt Drihten hæfð his neode 
& he hine sona hider læt 
& þa hi ut ferdon hi gemetton þone folan ute on twycenan beforan dura getigedne 
þa untigdon hi hine 
& sume þe þar stodon þus sædon him 
Hwæt do gyt þone folan untigende 
Þa cwædon hi 
swa se hælend unc bead 
& hi leton hi þa 
Ða læddon hi þone folan to þam hælende 
& hi hyra reaf on aledon 
& he on sæt 
Manega hyra reaf on þone weg strehton 
sume þa boceras of þam treowum heowon & streowodon on þone weg 
& þa ðe beforan eodon & þa ðe æfter folgodon cwædon þus 
osanna sy gebletsod se þe com on Drihtnes naman 
Si gebletsod þæt rice þe com ures fæder Dauides osanna on heahnessum 
And he eode þa on Hierosolima templ 
& ealle þing he besceawode 
þa æfentima wæs he ferde to Bethaniam mid his twelf leorningcnihtum 
And oþrum dæge þa hi ferdon fram Bethania hine hingrode 
Ða he feorran geseah an fictreow þe leaf hæfde he com & sohte hwæþer he þar on aht funde 
þa he him to com ne funde he þar buton leaf ane 
Soðlice hit wæs þæs fictreowes tima 
Þa cwæð he 
heonon forð on ecnesse ne ete ænig mann wæstm of þe 
& his leorningcnihtas þæt gehyrdon 
Þa comon hi eft to Hierusalem 
& þa he on þæt templ eode he ongann drifan of þam temple syllende & bicgende 
& mynetera þrocu & heahsetlu þe þa culfran cypton he to.bræc 
& he ne geþafode þæt ænig man ænig fæt ðurh þæt templ bære 
& he þa lærende ðus cwæð to him 
n is hit awriten þæt min hus fram eallum þeodum bið genemned gebedhus 
Soðlice ge dydon þæt to sceaðena scræfe 
Ða þæra sacerda ealdras & þa boceras ðis gehyrdon hi þohton hu hi hine forspildon þeh hi him adredon hine forðam eall seo menigu wundrode be his lare 
And þa hit æfen wæs he eode of þære ceastre 
On merigen þa hi ferdon hi gesawon þæt fictreow forscruncen of þam wyrtruman 
Þa cwæð Petrus 
Lareow loca hu forscranc þæt fictreow þe ðu wyrigdest 
Ða cwæð se hælend him andswarigende 
habbað Godes truwan 
Ic secge eow to soðe 
swa hwylc swa cwyþ to ðisum munte si þu afyrred & on sæ aworpen & on his heortan ne twynað ac gelyfð swa hwæt swa he cwyð gewurðe þis þæt gewyrð 
Forþam ic eow secge 
swa hwæt swa ge gyrnende biddað gelyfað þæt ge hit onfoð 
& hit eow becymð 
And þonne ge standað eow to gebiddenne forgifaþ gif ge hwæt agen ænigne habbað þæt eow eower synna forgyfe eower heofonlica fæder se ðe on heofonum ys 
Gif ge ne forgyfað ne eow eower synna ne forgyfð eower heofonlica fæder 
Ða com he eft to Hierusalem 
& þa he on þam temple eode him to genealæhton þa heahsacerdos & boceras & ealdras & þus cwædon 
on hwylcum anwealde dest þu ðas þing 
& hwa sealde þe ðisne anweald þæt þu ðis do 
Þa cwæð se hælend 
& ic ahsige eow anre spræce 
Andswariað me 
& ic secge eow þonne on hwylcum anwealde ic þis do 
Hweðer wæs Iohannes fulluht þe of heofone þe of mannum 
Andswariað me 
Ða þohton hi & cwædon betweox him 
gif we secgað of heofone he segð us 
hwi ne gelyfde ge him 
Gif we secgað of mannum we ondrædaþ þis folc 
Ealle hi hæfdon Iohannem þæt he wære soðlice witega 
Þa andswaredon hi þam hælende & cwædon 
we n yton 
ða cwæð se hælend 
ne ic eow ne secge on hwylcum anwealde ic þas þing do 
Ða ongan he him bigspell reccan 
Sum mann him plantode wingeard & betynde hine & dealf anne seað & getimbrode ænne stypel & gesette hine mid eorðtilium & ferde on elþeodignysse 
Þa sende he to þam tiligum his þeow on tide þæt he þæs wingeardes wæstm onfenge 
Ða swungon hi þæne & forleton hine idelhende 
And eft he him sende oðerne þeow 
& hi þone on heafde gewundodon & mid teonum geswencton 
And eft he him sumne sende 
& hi þæne ofslogon & manega oþre 
Sume hi beoton 
sume hi ofslogon 
Þa hæfde he þa gyt ænne leofostne sunu 
þa sende he æt.nehstan him þæne & cwæð 
witodlice minne sunu hig forwandiað 
Ða cwædon þa tilian him betweonan 
her is se yrfenuma 
Uton ofslean hine 
þonne bið ure seo yrfeweardnes 
Hi þa ofslogon hine & wurpon wiðutan þone wingeard 
Hwæt deð þæs wingeardes hlaford 
He cymð & fordeð þa tiligean & sylð oþron þone wingeard 
Ne rædde ge þis gewrit 
Se stan þe þa wyrhtan awurpon þes ys geworden on þære hyrnan heafod 
Þis ys fram Drihtne geworden 
& hit is wundorlic on uron eagum 
Þa smeadon hi þæt hi gefengon hine 
& hi ondredon þa menigu 
Hi oncneowon þa þæt he þis bigspell to him sæde 
Hi ferdon þa & hine forleton 
Þa sendon hi to him sume of Phariseum & Herodianum þæt hi befengon hine on his worde 
Ða comon hi & þus mid facne cwædon 
lareow we witon þæt þu eart soðfæst 
& þu ne recst be ænegum menn 
ne besceawast þu manna ansyne 
ac þu Godes weg lærst on soðfæstnysse 
Alyfð gaful to syllanne þam Casere 
Hwæðer þe we ne syllað 
þa cwæð he & heora lotwrencceaste wiste 
hwi fandi ge min 
Bringað me þone pening þæt ic hine geseo 
Þa brohton hi him 
þa sæde he him 
hwæs is þeos anlicnys & þis gewrit 
Hi cwædon 
ðæs Caseres 
Ða cwæð se hælend to him 
agyfað þam Casere þa ðing þe þæs Caseres synd & Gode þa ðe Godes synd 
þa wundrodon hi be þam 
Þa comon him to Sadcei þa secgað þæt ærist ne sy & hine ahsodon & þus cwædon 
Lareow Moyses us wrat gif hwæs broðor dead bið & læfð his wif & n æfð nan bearn þæt his broðor nime his wif & his broðor sæd wecce 
Eornostlice seofon gebroþru wæron 
& se æresta nam wif & wearð dead na læfedum sæde 
And þa nam se oðer hi & wearð dead 
ne se sæd ne læfde 
Gelice se þridda 
& ealle seofon hi hæfdon & sæd ne læfdon 
Ealra æftemest þa forðferde þæt wif 
On þam æriste hwylces þara seofona bið þæt wif 
Hi ealle hi hæfdon 
Þa andswarode him se hælend 
hu ne dweligað ge forþam þe ge n yton þa halgan gewritu ne Godes mægen 
Soðlice þonne hi of deaðe arisaþ ne wifiaþ hi ne ne gyftigeað 
ac hi synt swylce Godes englas on heofonum 
Be þam deadum þæt hi arison ne rædde ge on Moyses bec hu God to him cwæþ ofer þone gorstbeam 
ic eom Abrahames God & Isaaces God & Iacobes God 
N is God deadra 
ac he hys lybbendra 
Soðlice swyþe ge dweligeað 
Ða genealæhte him an of þam bocerum þe he gehyrde hi smeagende & geseah þæt he him wel andswarode & ahsode hine hwæt wære ealra beboda mæst 
Þa andswarode he him 
þæt is þæt mæste bebod ealra 
Israhel gehyr 
urne Drihten God he is 
And lufa þinne Drihten God of ealre þinre heortan & of ealre þinre sawle eallum þinum mode & of eallum þinum mægene 
þæt is þæt fyrmeste bebod 
Soðlice is oðer þissum gelic 
lufa þinne nehstan swa þe sylfne 
N ys oðer mare bebod 
Ða cwæþ se bocere 
Lareow well þu on soþe cwæde þæt an God is & n is oðer butan him 
& ðæt he si gelufod of ealre heortan & of eallum andgyte & of ealre sawle & of ealre strengðe & lufigean his nehstan swa hine sylfne þæt is mare eallum onsægdnyssum & offrungum 
Ða se hælend geseah þæt he him wislice andwyrde he sæde him 
ne art þu feorr fram Godes rice 
& hine ne dorste nan mann ahsian 
Ða cwæþ se hælend on þam temple lærende 
hu secgað þa boceras þæt Crist sy Dauides sunu 
Dauid sylf cwæþ to þam halgan gaste 
Drihten cwæþ to minum Drihtne 
site on mine swyðran healfe oð ic þine fynd asette to fotsceamole þinra fota 
Dauid sylf nemde hine Drihten 
& hwanon is he his sunu 
And mycel menegu hine luflice gehyrde 
Þa sæde he him on his lare 
warniað fram bocerum þa wyllað on gegyrlum gan & beon on strætum grete & on fyrmestum lareowsetlum sittan on gesamnungum & þa fyrmestan setl on gebeorscipum 
Þa ðe wudewena hus forswelgað mid heora langsuman gebede þa onfoð lengestne dom 
Ða sæt se hælend ongen þone tollsceamol & geseah hu þæt folc hyra feoh torfude on þone tollsceamul 
& manega welige torfudon fela 
Þa com an earm wuduwe and wearp twegen feorðlingas 
Ða clypode he his leorningcnihtas & sæde him 
soþlice ic eow secge þæt þeos earme wuduwe eallinga mæst sealde þara þe on tollsceamul sealdon 
Ealle sendon of þam þe hi genoh hæfdon 
Soðlice þeos of hyre yrmþe eall þæt heo hæfde sealde ealle hyre andlyfene 
Ða he of þam temple eode þa cwæð an of his leorningcnihtum to him 
Lareow loca hwylce stanas her synt & hwylce getimbrunga þisses temples 
Þa cwæð se hælend 
ne geseo ge ealle þas mycelan getimbrunga 
Ne bið her læfed stan ofer stan þe ne beo toworpen 
Þa hi sæton on Oliuetes Dune ongen þæt tempel synderlice hine Petrus & Iacobus & Iohannes & Andreas ahsodon 
Sege us hwænne þas þing gewurdon & hwylc tacen bið þænne ealle þas ðing onginnað beon geendud 
Þa ongan se hælend him andswarigende to cweðan 
warniað þæt eow nan mann ne beswice 
Soþlice manega cumað on minum naman & cweþað ic eom Crist & beswicað manega 
& þonne ge gehyrað gefeohtu & gefeohta hlisan ne ondræde ge eow 
Hit gebyrað þæt hit gebelimpe 
ac þonne gyt n is ende 
Soðlice þeod arist agen þeode & rice ongen rice 
& beoð eorþan styrunga geond stowa & hungor 
þis synd sara angin 
Warniað eow sylfe 
Hi syllað eow on geþeahte & swingað on gesamnungum 
& ge standað beforan demum & cyningum for minum naman him on gewitnesse 
& on ealle þeoda ærest gebyrað beon þæt godspel gebodud 
& þonne hi syllende eow læþað ne foresmeage ge hwæt ge specan ac specað þæt eow on þære tide geseald bið 
Ne synd ge na specende ac se Halga Gast 
Soðlice se broðor þone broþor to deaðe sylð & se fæder his sunu 
& þa bearn arisað agen hyra magas & mid deaðe hi gewæceað 
& ge beoð eallum on hatunge for minum naman 
Soðlice se bið hal se þe oð ende þurhwunað 
Ðonne ge geseoð þære toworpednysse asceonunge standan þar heo ne sceal þonne ongyte se þe ræt fleon þonne on muntas þa ðe synt on Iudea 
& se ðe is ofer þecene ne stige he on his hus 
ne he in ne ga þæt he aht on his huse nime 
& se ðe bið on æcere ne cyrre he ongean þæt he his reaf nime 
Wa cennedum on þam dagum 
Biddað þæt ðis on wintra ne gewurðe 
Soþlice on þam dagum beoð swylce gedrefednessa swylce ne gewurdon of frymmðe þære gesceafte þe God gesceop oð nu ne na ne gewurþað 
And gif Drihten þas dagas ne gescyrte nan flæsc ne wurde hal 
ac for þam gecorenum þe he geceas he gescyrte þa dagas 
And gif eow hwylc segð witodlice her is Crist witodlice þær he is ne gelyfe ge 
Soðlice lease cristas & lease witegan arisað & wyrcað forebeacnu to beswicanne eac gif hit beon mæg þa gecorenan 
Warniað eow nu ealle þing þe ic eow foresæde 
Ac on þam dagum æfter þære geswencednysse bið sunne aþeostrod 
& se mona his beorhtnesse ne sylð 
& heofones steorran beoð feallende 
& beoð astyrode þa megenu þe on heofonum synt 
Ðonne geseoð hi mannes sunu cumendne on genipum mid mycelum mægene & wuldre 
Þonne sent he his englas 
& hi gaderiað his gecorenan of feower windum of eorþan heanesse oþ heofones heahnesse 
Leorniað an bigspell be þam fictreowe 
þonne his twi bið mearu & leaf beoð acennede ge witon þæt sumor is gehende 
& wite ge þonne ge þas ðing geseoð þæt he is dura gehende 
Soðlice ic eow secge þæt þeos cneores ne gewit ær þam ealle þas ðing gewurðon 
Heofon & eorðe gewitað 
witodlice mine word ne gewitað 
Be þam dæge & þære tide nan mann n at ne englas on heofone ne mannes sunu buton fæder ana 
Warniað & waciað & gebiddaþ eow 
ge n yton hwænne seo tid ys 
Swa se man ælþeodilice ferde forlet his hus & sealde his þeowum þæne anwald gehwylces weorces & beode þam durewearde þæt he wacige 
Eornostlice wacigeað 
ge n yton hwænne þæs huses hlaford cymð þe on æfen þe on midre nihte þe on hancrede þe on mergen 
Þe læs he eow slapende gemete þonne he færinga cymð 
Soðlice þæt ic eow secge 
eallum ic hit secge 
waciað 
Soþlice þa æfter twam dagum wæron Eastron 
& þa sohton þa heahsacerdas & þa boceras hu hi hine mid facne namon & ofslogon 
Ða cwædon hi 
n æs na on freolsdæge þe læs þæs folces gehlyd wurde 
And þa se hælend wæs on Bethania on Simones huse anes hreoflan & þar sæt þa com an wif & hæfde hyre sealfbox deorwyrþes nardes & tobrocenum sealfboxe ofer his heafod aget 
Sume hit unwurðlice forbæron & betwux him sylfum cwædon 
for hwi wæs þisse sealfe forspillednes geworden 
Þeos sealf mihte beon geseald to þrim hund penegum & beon þearfum geseald 
& yrsydon agen hi 
Ða cwæð se hælend 
lætað hi 
Hwi synt ge hire grame 
God weorc heo on me worhte 
Soðlice symble ge habbað þearfan mid eow 
& þonne ge wyllað ge magon him teala don 
Me ge symble n abbað 
Þeos sealde þæt heo hæfde 
Heo com to smyrianne minne lichaman on byrgene 
Soðlice ic eow secge 
swa hwar swa þis godspell gebodad bið on eallum middanearde bið gebodod þæt heo þis on his gemynde dyde 
Ða Iudas Scarioth þæt is wiþersaca an of þam twelfum ferde to þam heahsacerdum þæt he hine belæwde 
Þa hi þis gehyrdon hi fahnodon & beheton him feoh to syllanne 
& he smeade hu he hine digellice sealde 
And þam forman dæge azimorum þa hi Eastron offrodon his leorningcnihtas him sædon 
hwyder wylt þu þæt we faron & gegearwian þe þæt ðu Eastron ete 
Ða sende he twegen of his leorningcnihtum & sæde him 
gað on þa ceastre 
& inc agen yrnð sum man berende sume wæterflaxan 
Folgiað him 
& swa hwyder swa he inngæð secgað þæs huses hlaforde 
vre Lareow segð 
hwar is min gysthus & min gereord 
hwar ete ic Eastron mid minum leorningcnihtum 
And he inc geswutelað mycele healle gedæfte 
& gegeearwiað us þara 
Þa ferdon his leorningcnihtas & comon on þa ceastre & fundon hit eall swa he sæde & gegearwodon þa Eastron 
Soðlice þa æfen com him twelfum mid him Sittendum & etendum sæde se hælend 
soðlice ic eow secge þæt eower an þe mid me yt gesylð me 
Ða ongunnon hi beon dreorige & betwux him cweðan 
cwyst þu 
eom ic hit 
Þa sæde he him 
an of eow twelfum me sylð se ðe his hand on disce mid me dypð 
And witodlice mannes sunu gæð swa be him awriten is 
Wa þam menn þurh þone þe mannes sunu geseald bið 
betere him wære þæt se mann acenned n ære 
Him þa etendum afeng se hælend hlaf & hine bletsiende bræc & sealde him & þus cwæð 
nimað 
ðis ys min lichama 
& onfeng calice & Gode þancas dyde & sealde him 
& ealle him of druncon 
Þa sæde he him 
ðis ys min blod þære niwan cyðnesse þæt bið for manegum agoten 
Soðlice ic eow secge þæt ic heonon forð ne drince of þyses wingeardes cynne oð þone dæg þonne ic hine niwne drince on Godes rice 
And gecwedenum lofe hi ferdon on elebergena Munt 
Ða cwæð se hælend 
ealle ge beoð geuntreowsode on þisse nihte 
forþam þe hit awriten is 
ic slea þæne hyrde 
& beon þa scep todræfede 
Ac æfter þam þe ic arise ic cume beforan eow on Galileam 
Þa sæde Petrus him 
þeah ðe ealle swicion ne swicige ic þe na 
Ða cwæð se hælend 
soþlice ic þe secge þæt ðu on þisse nihte ær hana tuwa crawe þriwa wiðsæcst min 
& he þæs ðe mare spræc 
& þeah me gebyrige mid þe to sweltene ne ætsace ic þin 
& swa hi cwædon ealle 
Þa comon hi to anum tune þæs nama wæs Gezemani 
& he cwæð to his leorningcnihton 
sittað her oð þæt ic me gebidde 
And he nam þa mid him Petrum & Iacobum & Iohannem 
þa ongan he forhtian & sargian & sæde him 
unrot is min sawl oð deað 
Gebidað her & waciað 
Ða he lythwon forðstop he astrehte hine ofer þa eorðan 
& he bæd gif hit beon mihte þæt he on þære tide fram him gewite 
And þa cwæð he 
Abba þæt is fæder on ure geþeode ealle þing þe synt mihtiglice 
Afyrr þysne calic fram me 
ac na þæt ic wylle ac þæt þu 
Þa com he & funde hi slæpende & cwæð to Petre 
Simon slæpst þu 
Ne mihtest ðu ane tide wacian 
Waciað & gebiddað þæt ge on costnunge ne gan 
Witodlice se gast is gearu 
ac þæt flæsc is untrum 
And eft he gebæd þa ylcan spræce 
& þa he hine eft agen bewende he funde hi slæpende 
Hyra eagan wæron gehefegode 
& hi n yston hwæt hi him andswaredon 
Ða com he þriddan siðe & sæde him 
slapað nu & restað 
Genoh hit ys 
Tima ys cumen 
nu is mannes sunu geseald on synfulra handa 
Arisaþ 
uton gan 
Nu is gehende se ðe me sylð 
Him þa ða gyt sprecendum com Iudas Scarioth þæt ys wiþersaca an of þam twelfum & mid him mycel menegeo mid swurdum & mid sahlum fram heahsacerdum bocerum & ealdrum 
Soðlice his læwa him tacen sealde & þus cwæð 
swa hwylcne swa ic cysse he hit is 
Nimað & lædað hine wærlice 
& sona swa he com he genealæhte him to & cwæð Lareow & cyste hine 
& hi hyra handa on hine wurpon & namon hine 
Soðlice an of þam þe ðar embeuton stodon his swurde abræd & sloh þæs sacerdes þeow & his eare of acearf 
Þa cwæð se hælend him andswariende 
swa swa to anum sceaðan ge ferdon mid swurdon & treowum me gefon 
Þonne ic dæghwamlice mid eow wæs on temple lærende 
& ge me ne namon 
ac þæt þa gewritu syn gefyllede 
Ða forleton his leorningcnihtas ealle hine & flugon 
Sum iungling him fyligde mid anre scytan bewæfed nacod 
& hi namon hine 
Ða aworpenre þære scytan nacod he him fram fleah 
And hi læddon þæne hælend to þam heahsacerde 
& comon ealle sacerdas & boceras & ealdras togædere 
Petrus him fyligde feorran oþ ðæs heahsacerdes cafertun 
& he sæt mid þam ðenum & wyrmde hine æt þam fyre 
Þa heahsacerdas sohton & eall geþeaht tale agen þone hælend þæt hi hine to deaðe sealdon 
& hi ne fundon 
Manega sædon lease gecyðnysse agen hine 
& þa cyðnessa n æron þæslice 
Ða arison sume & sædon lease cyðnesse agen hine & þus sædon 
Soðes we gehyrdon hine secgan 
ic towurpe þis handworhte tempel 
& æfter þrim dagum ic oðer unhandworht getimbrie 
& hyra cyþnys n æs þæslic 
Þa aras sum heahsacerd on hyra midlene & ahsode þæne hælend 
ne andswarast þu nan ðing agen þæt þas þe onwurpað 
He suwode & naht ne andswarode 
Eft hine axode se heahsacerd 
eart þu Crist þæs gebletsodan Godes sunu 
Ða sæde se hælend 
ic eom 
& ge geseoð mannes sunu on swyðran healfe sittan his mægenes & cumende mid heofones genipum 
Þa cwæð se heahsacerd his reaf slitende 
hwi gewilnige we gyt cyðera 
Ge gehyrdon his bysmer 
Hwæt þincð eow 
ða hyrwdon hi ealle hine & cwædon þæt he wære deaðes scyldig 
And sume agunnon him on spætan & oferwreon his ansyne & mid fystum hine beoton & him to cwædon 
aræd 
And þa ðenas hine mid handum beoton 
And þa Petrus wæs on cafertune þa com to him an þinen þæs heahsacerdes 
& þa heo geseah Petrum wyrmende þa cwæð heo 
þu wære mid ðam Nazareniscan hælende 
Ða ætsoc he & cwæð 
ic n at Ne ne can hwæt þu segst 
And he eode þa of þam cafertune 
& se hana creow 
Eft þa hine gecneow oðer þinen 
Heo ongan cweðan to þam þe ðar abutan stodon 
soðlice þes ys of þam 
& he eft ætsoc 
& eft þa ymbe lytel þa ða ætstodon cwædon to Petre 
soþlice þu eart of ðam 
Galileisc þu eart 
Þa ongan he ætsacan & swerian 
soðes ne can ic þæne man þe ge secgað 
& þa eft sona creow se hana 
ða gemunde Petrus þæs hælendes worde þe he him sæde 
ær se hana crawe tua þriwa ðu me ætsæcst 
þa ongan he wepan 
Þa sona on mergen worhton þa heahsacerdas hyra gemot mid ealdrum & bocerum & eallum werodum & læddon þæne hælend gebundenne & sealdon hine Pilato 
Ða axode Pilatus hine 
eart þu Iudea cynincg 
þa andswarode he him 
þu hit segst 
Ða wregdon hine þa heahsacerdas on manegum þingum 
Eft Pilatus hine axode 
ne andswarast þu nan þing 
loca hu mycelum hi þe wregeað 
Ða ne andswarode se hælend him na mare swa þæt Pilatus wundrode 
On symmeldæge wæs his gewuna þæt he him forgeafe ænne gebundenne swa hwylcne swa hi bædon 
Þa bædon hi Barraban se wæs gebunden mid þam ræplingum se þurh swiccræft manslyht geworhte 
& þa he ferde þa ongan seo menegeo hine biddan swa heo symle dyde 
Ða cwæð Pilatus 
wylle ge þæt ic eow forgyfe Iudea cyning 
He wiste þæt ðurh andan hine sealdon þa heahsacerdas 
Þa astyredon þa bisceopas þa menegu þæt he him Barraban forgefe 
Eft Pilatus him andswarode 
hwæt do ic be Iudea cininge 
Hi eft hrymdon & cwædon 
hoh hine 
Ða sæde Pilatus 
hwæt yfeles dyde he 
Hi þæs þe ma clypedon 
ahoh hine 
Pilatus wolde þa ðam folce gecweman & forgef him Barraban & sealde him þone hælend beswungenne þæt he ahangen wære 
Þa læddon þa cempan hine on þæs domernes cafertun 
& hi tosomne eall werod clypedon & scryddon hine mid purpuran & him on setton þyrnenne helm awundenne & ongunnon hine þus gretan hal wes þu Iudea cyning & beoton hine on þæt heafod mid hreode & spætton him on & heora cneow bigdon & hine geeaðmeddon 
And syððan hi hine bysmrydon unscryddon hine þam purpuran & scryddon hine mid his reafum & læddon hine þæt hi hine ahengon & genyddon sumne wegferendne Simonem Cireneum cumende of þam tune Alexandres fæder & Rufi þæt he his rode bære 
& hi læddon hine on ða stowe Golgoða þæt is on ure geþeode gereht heafodpannena stow & sealdon him gebiterod win 
& he hit ne onfeng 
And þa hi hine ahengon hi dældon his reaf & hlotu wurpon hwæt gehwa name 
Þa wæs underntid 
& hi ahengon hine 
& ofergewrit his gyltes wæs awriten 
Iudea cyning 
& hi ahengon mid him twegen sceaðan anne on his swyðran healfe & oþerne on his wynstran 
Þa wæs þæt gewrit gefylled þæt cwyð 
& he wæs mid unrihtwisum geteald 
And þa ðe forðstopon hine gremedon & hyra heafod cwehton & ðus cwædon 
wala se towyrpð þæt tempel & on þrim dagon eft getimbrað Gehæl ðe sylfne of þære rode stigende 
Eallswa þa heahsacerdas bysmriende betwux þam bocerum cwædon 
oðre he hale gedyde 
hine sylfne he ne mæg halne gedon 
Crist Israhela cyning astige nu of rode þæt we geseon & gelyfon 
And þa ðe him mid hangodon wæron him mid gebundene 
And þære syxtan tide wurdo þystru gewordene geond ealle eorðan oð nontide 
& to nontide se hælend clypode mycelre stemne 
heloi heloi lema sabbattani 
þæt is on ure geðeode 
min God min God hwi forlete þu me 
& sume þe ðar abuton stodon & þis gehyrdon hi cwædon 
nu þes clypað Heliam 
Þa arn hyra an & fylde ane spingan mid ecede & on hreod sette & him drincan sealde & cwæð 
lætað þæt we geseon hwæðer Helias cume hine nyþer to settanne 
Se hælend þa asende his stefne & forðferde 
& þæs temples wahrift wæs tosliten on twa of ufewerdum oð neoþewerd 
Þa se hundredman þe ðar stod agen geseah þæt se hælend swa clypiende forðferde he cwæð 
soðlice þes man wæs Godes sunu 
And þa wif wæron feorran behealdende 
& betwux þam wæs seo Magdalenisce Maria & Maria Iacobes modor & Salomeæ 
& þa he wæs on Galilea hi fylidon him & him þenedon 
& manega oðre þe him mid ferdon on Hierusalem 
And þa æfen wæs geworden þæt wæs Parasceue þæt is ær Sæterdæge Þa com Iosep se æðela gerefa of Abarimathia se sylfa Godes rices geanbidode 
& he dyrstiglice into Pilate eode & bæd þæs hælendes lichaman 
Ða wundrode Pilatus gif he þa gyt forðferde 
þa clypode he þæne hundredman & hine ahsode hwæðer he dead wære 
Ða he wiste þæt þa agef he þone lichaman Iosepe 
Þa bohte Iosep ane scytan & hine þaron befeold & on byrgene lede seo wæs of stane aheawen & wylte anne stan to ðære byrgenne dura 
Ða com Maria Magdalene & Iosepes Maria & beheoldon hwar he geled wære 
& ða Sæternes.dæg wæs agan seo Magdalenisce Maria & Iacobes Maria & Salomeę bohton wyrtgemang þæt hi comon & hine smyredon 
And swyðe ær anum restedæge comon to þære byrgene upasprungenre sunnan & cwædon him betwynan 
hwa awylt us ðysne stan of þære byrgene dura 
Þa hi hi besawon hi gesawon þæne stan aweg awyltne 
Soðlice he wæs swyðe mycel 
And þa hi eodon on þa byrgene hi gesawon anne geongne on þa swyðran healfe sittende hwitum gegyrlan oferwrohne 
& hi þa forhtodon 
Ða cwæð he to him 
ne forhtige ge na 
Ge secað þæne Nazareniscan hælend ahangenne 
He aras 
n is he her 
Her is seo stow þær hi hine ledon 
Ac farað & secgað his leorningcnihtum & Petre þæt he gæð toforan eow on Galileam 
þar ge hine geseoð swa he eow sæde 
And hi ut eodon & flugon fram þære byrgene & wæron afærede for þære gesyhðe þe hi gesawon 
& hig nanon men naht ne sædon 
soðlice hi him adredon 
Þa he aras on ærnemorgen on restedæge æryst he ætywde þære Magdaleniscan Marian of ðære he ut adraf seofon deofolseocnyssa 
& heo þa ut eode & hit þam cydde þe mid him wæron heofendum & wependum 
Þa hi gehyrdon þæt he leofode & hi hine gesawon þa ne gelyfdon hi him 
Æfter þam him twam he wæs ætywed on oðrum hiwe him on þone tun farendum 
& hi þa foron & þæt oðrum cyddon 
& hi him ne gelyfdon 
Ða æt.nehstan he ætywde him twelfum þar hi ætgædere sæton & tælde hyra ungeleaffulnesse & hyra heortan heardnesse forðam þe hi ne gelyfdon þam ðe hine gesawon of deaþe arisan 
& he sæde him 
farað into ealne middaneard 
& bodiað godspell ealre gesceafte 
Se þe gelyfð & gefullod bið se biþ hal 
Soþlice se ðe ne gelyfð se bið genyðerod 
Þas tacnu fyliað þam ðe gelyfað 
on minon naman hi deofolseocnessa utdrifað 
hi sprecaþ niwum tungum 
Næddran hi afyrrað 
& him ne derað þeah hi hwæt deadbærlices drincan 
ofer seoce hi hyra handa settað 
& hi beoð hale 
And witudlice Drihten hælend syððan he to him spræc he wæs on heofonum afangen 
& he sitt on Godes swiðran healfe 
Soþlice hi ða farende æghwar bodedon Drihtne midwyrcendum & trymmendre spræce æfterfyligendum tacnum 
On frymðe wæs word 
Ohthere sæde his hlaforde Ælfrede cyninge þæt he ealra Norðmonna norþmest bude 
He cwæð þæt he bude on þæm lande norþweardum wiþ þa Westsæ 
He sæde þeah þæt þæt land sie swiþe lang norþ þonan 
ac hit is eal weste buton on feawum stowum styccemælum wiciað Finnas on huntoðe on wintra & on sumera on fiscaþe be þære sæ 
He sæde þæt he æt sumum cirre wolde fandian hu longe þæt land norþryhte læge oþþe hwæðer ænig mon be norðan þæm westenne bude 
Þa for he norþryhte be þæm lande let him ealne weg þæt weste land on ðæt steorbord & þa widsæ on ðæt bæcbord þrie dagas 
Þa wæs he swa feor norþ swa þa hwælhuntan firrest faraþ 
Þa for he þa giet norþryhte swa feor swa he meahte on þæm oþrum þrim dagum gesiglan 
Þa beag þæt land þær eastryhte oþþe seo sæ in on ðæt lond 
he n ysse hwæðer buton he wisse ðæt he ðær bad westanwindes & hwon norþan & siglde ða east be lande swa swa he meahte on feower dagum gesiglan 
Þa sceolde he ðær bidan ryhtnorþanwindes for ðæm þæt land beag þær suþryhte oþþe seo sæ in on ðæt land 
he n ysse hwæþer 
Þa siglde he þonan suðryhte be lande swa swa he mehte on fif dagum gesiglan 
Ða læg þær an micel ea up in on þæt land 
Þa cirdon hie up in on ða ea for þæm hie ne dorston forþ bi þære ea siglan for unfriþe for þæm ðæt land wæs eall gebun on oþre healfe þære eas 
Ne mette he ær nan gebun land siþþan he from his agnum ham for 
Ac him wæs ealne weg weste land on þæt steorbord butan fiscerum & fugelerum & huntum 
& þæt wæron eall Finnas 
& him wæs a widsæ on ðæt bæcbord 
Þa Beormas hæfdon swiþe wel gebud hira land 
ac hie ne dorston þæron cuman 
Ac þara Terfinna land wæs eal weste buton ðær huntan gewicodon oþþe fisceras oþþe fugeleras 
Fela spella him sædon þa Beormas ægþer ge of hiera agnum lande ge of þæm landum þe ymb hie utan wæron 
ac he n yste hwæt þæs soþes wæs for þæm he hit self ne geseah 
Þa Finnas him þuhte & þa Beormas spræcon neah an geþeode 
Swiþost he for ðider toeacan þæs landes sceawunge for þæm horshwælum for ðæm hie habbað swiþe æþele ban on hiora toþum 
þa teð hie brohton sume þæm cyninge 
& hiora hyd bið swiðe god to sciprapum 
Se hwæl bið micle læssa þonne oðre hwalas 
ne bið he lengra ðonne syfan elna lang 
Ac on his agnum lande is se betsta hwælhuntað 
þa beoð eahta and feowertiges elna lange 
& þa mæstan fiftiges elna lange 
Þara he sæde þæt he syxa sum ofsloge syxtig on twam dagum 
He wæs swyðe spedig man on þæm æhtum þe heora speda on beoð þæt is on wildrum 
He hæfde þa gyt ða he þone cyningc sohte tamra deora unbebohtra syx hund 
Þa deor hi hatað hranas 
þara wæron syx stælhranas 
ða beoð swyðe dyre mid Finnum for ðæm hy foð þa wildan hranas mid 
He wæs mid þæm fyrstum mannum on þæm lande 
n æfde he þeah ma ðonne twentig hryðera & twentig sceapa & twentig swyna 
& þæt lytle þæt he erede he erede mid horsan 
Ac hyra ar is mæst on þæm gafole þe ða Finnas him gyldað 
Þæt gafol bið on deora fellum & on fugela feðerum & hwales bane & on þæm sciprapum þe beoð of hwæles hyde geworht & of seoles 
Æghwilc gylt be hys gebyrdum 
Se byrdesta sceall gyldan fiftyne mearðes fell & fif hranes & an beran fel & tyn ambra feðra & berenne kyrtel oððe yterenne & twegen sciprapas 
ægþer sy syxtig elna lang 
oþer sy of hwæles hyde geworht oþer of sioles 
He sæde ðæt Norðmanna land wære swyþe lang & swyðe smæl 
Eal þæt his man aþer oððe ettan oððe erian mæg þæt lið wið ða sæ 
& þæt is þeah on sumum stowum swyðe cludig 
& licgað wilde moras wið eastan & wið uppon emnlange þæm bynum lande 
On þæm morum eardiað Finnas 
& þæt byne land is easteweard bradost & symle swa norðor swa smælre 
Eastewerd hit mæg bion syxtig mila brad oþþe hwene brædre & middeweard þritig oððe bradre 
& norðeweard he cwæð þær hit smalost wære þæt hit mihte beon þreora mila brad to þæm more 
& se mor syðþan on sumum stowum swa brad swa man mæg on twam wucum oferferan & on sumum stowum swa brad swa man mæg on syx dagum oferferan 
Ðonne is toemnes þæm lande suðeweardum on oðre healfe þæs mores Sweoland oþ þæt land norðeweard 
& toemnes þæm lande norðeweardum Cwena land 
Þa Cwenas hergiað hwilum on ða Norðmen ofer ðone mor 
hwilum þa Norðmen on hy 
& þær sint swiðe micle meras fersce geond þa moras 
& berað þa Cwenas hyra scypu ofer land on ða meras 
& þanon hergiað on ða Norðmen 
hy habbað swyðe lytle scypa & swyðe leohte 
Ohthere sæde þæt sio scir hatte Halgoland þe he on bude 
He cwæð þæt nan man ne bude be norðan him 
Þonne is an port on suðeweardum þæm lande þone man hæt Sciringesheal 
Þyder he cwæð þæt man ne mihte geseglian on anum monðe gyf man on niht wicode & ælce dæge hæfde ambyrne wind 
& ealle ða hwile he sceal seglian be lande 
& on þæt steorbord him bið ærest Iraland & þonne ða igland þe synd betux Iralande & þissum lande 
Þone is þis land oð he cymð to Scirincgesheale & ealne weg on þæt bæcbord Norðweg 
Æfter þæm þe Romeburg getimbred wæs IIII hunde wintrum & XXVI feng Alexander to Mæcedonia rice æfter Philippuse his fæder & his ærestan ðegnscipe on ðon gecyþde þa he ealle Crecas mid his snyttro on his geweald geniedde ealle þa þe wið hiene gewin upahofon 
Þæt wearð ærest from Persum þa hie sealdon Demostanase þæm philosophe licgende feoh wið þæm þe he gelærde ealle Crecas þæt hie Alexandre wiðsocen 
Athene budon gefeoht Alexandre 
ac he hie sona forslog & gefliemde þæt hie siþþan ungemetlicne ege from him hæfdon & Thebana fæsten abræc & mid ealle towearp þætte ær wæs ealra Creca heafodstol & siþþan þæt folc eall on ellþeodge him wið feo gesealde 
& ealle þa oðre þeoda þe an Crecum wæron he to gafolgieldum gedyde buton Mæcedonium þe him æst to gecirdon & þonan wæs farende an Nilirice & on Thraci & hie ealle to him gebigde 
& siþþan he gegaderode fird wið Perse 
& þa hwile þe he hie gaderade he ofslog ealle his mægas þe he geræcan mehte 
On his feðehere wæron XXXII M & þæs gehorsedan fifte healf M & scipa an hund & eahtatig 
N at ic cwæð Orosius hwæðer mare wundor wæs þe þæt he swa mid lytle fultume þone mæstan dæl þisses middangeardes gegan mehte þe þæt he mid swa lytle weorode swa micel anginnan dorste 
On þæm ærestan gefeohte þe Alexander gefeaht wið Darius an Persum Darius hæfde siex hund m folces 
He wearþ þeh swiþor beswicen for Alexandres searewe þonne for his gefeohte 
Þær wæs ungemetlic wæl geslagen Persa 
& Alexandres n æs na ma þonne hund twelftig on þæm rædehere & nigan on þæm feðan 
Þa afor Alexander þonan on Frigam Asiam lond & heora burg abræc & towearp þe mon hætt Sardis 
Þa sægde him mon þæt Darius hæfde eft fird gegaderod on Persum 
Alexander him þæt þa ondred for þære nearwan stowe þe he þa on wæs & hrædlice for þæm ege þonan afor ofer Taurasan þone beorg & ungeliefedlicne micelne weg on þæm dæge gefor oð he com to Tharsum þære byrg on Cilicium þæm londe 
On ðæm dæge he gemette ane ea sio hæfde ungemettlice ceald wæter seo wæs Ciðnus haten 
Þa ongan he hine baðian þæron swa swatigne 
þa for þæm ciele him gescruncan ealle þa ædra þæt him mon þæs lifes ne wende 
Raðe æfter þæm com Darius mid firde to Alexandre 
He hæfde III C þusenda feðena & an hund þusenda gehorsedra 
Alexander wæs þa him swiðe ondrædende for þære miclan menige & for þære lytlan þe he self hæfde þeh þe he ær mid þære ilcan Darius maran ofercome 
Þæt gefeoht wæs gedon mid micelre geornfullnesse of þæm folcum bæm 
& þær wæron þa cyningas begen gewundod 
Þær wæs Persa X M ofslægen gehorsedra & eahtatig M feþena & eahtatig M gefangenra 
& þær wæs ungemetlic micel licgende feoh funden on ðæm wicstowun 
Þær wæs Darius modor gefangen & his wif sio wæs his swiostor & his II dohtor 
Ða bead Darius healf his rice Alexandre wiþ þæm wifmonnum 
ah him n olde Alexander þæs getygþian 
Darius þa giet þriddan siþe gegaderade fird of Persum & eac of oþrum londum þone fultum þe he him to aspanan mehte & wið Alexandres for 
Þa hwile þe Darius fird gegaderode þa hwile sende Alexander Parmenionem his ladteow þæt he Darius sciphere gefliemde 
& he self for in Sirium 
& hie him ongean comon & his mid eaþmodnessun anfengon 
& he ðeah naþelæs heora land oferhergeade & þæt folc sum þær sittan let sum þonan adræfde sume on elðiode him wið feo gesealde 
& Tirus þa ealdan burg & þa welegan he besætt & siþþan tobræc & mid ealle towearp for þon hi him lustlice anfon n oldan & siþþan for on Cilicium & þæt folc to him geniedde & siþþan on Roðum þæt iglond & þæt folc to him geniedde 
& æfter þæm he for on Egypti & hi to him geniedde & þær het þa burg atimbran þe mon siþþan be him het Alexandria 
& siþþan he for to þæm hearge þe Egypti sædon þæt he wære Amones heora Godes se wæs Iobeses sunu heora oþres Godes to þon þæt he wolde beladian his modor Nectanebuses þæs drys þe mon sæde þæt heo hie wið forlege & þæt he Alexandres fæder wære 
Þa bebead Alexander þæm hæðnan biscepe þæt he becrupe on þæs Amones anlicnesse þe inne on þæm hearge wæs ær þæm þe he & þæt folc hie ðær gegaderede & sæde hu he him an his gewill beforan þam folce ondwyrdan sceolde þæs he hiene ascade 
